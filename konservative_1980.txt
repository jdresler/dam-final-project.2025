Det konservative folkeparti vil sætte sine kræfter  ind på at genoprette balancen mellem stat og borger, mellem privat og offentlig virksomhed, mellem frihed og lighed. Denne balance er i de seneste år blevet forrykket, så staten har fået for stor og den enkelte borger for lille indflydelse. Vi vil føre en politik til støtte for de flittige og aktive. Deres indsats danner grundlaget for samfundets velstand og alle borgeres velfærd. Vi vil fremme forståelsen for, at det først og fremmest er folks egen indsats, der skaber tryghed og gode kår.Vi vil genskabe arbejdsglæden, søge tilslutning til at lette skattetrykket og afskaffe indgreb, der skaber berettiget irritation og hæmmer borgernes virkelyst. Den enkelte borger og den enkelte familie skal kunne udfolde sig frit inden for de grænser, der sættes af, at andre mennesker har den samme ret til udfoldelse.Vi vil arbejde for at få lovgivning forenklet, så lovene kan forstås af dem, de angår Vi vil prøve på at få lovstrømmen begrænset, så befolkningen kan følge med i hvad der sker. Vi vil modarbejde den overdrevne trang til at lave alting om. Når en samfundsindretning har virket godt og længe, er det for os et argument for at bevare den og ikke for at afskaffe den, før noget bedre kan sættes i stedet.Vi vil værne om familien som det naturlige fundament for vort samfund og den bedste ramme om børnenes opvækst. Det er hjemmene, der skal præge børnenes livssyn. Denne opgave skal ikke overtages af skoler og daginstitutioner. Vi vil styrke folkestyret, så Folketinget kan lede samfundsudviklingen uden at give efter for ensidige pressionsgruppers pres. Vi vil søge de løsninger, der efter vor opfattelse er samfundsmæssigt forsvarlige, og vi vil sikre det enkelte menneske frihed og ejendomsret i et socialt trygt samfund.Følgende hovedpunkter er vigtige bestanddele i den kommende tids konservative politik:Tilbageholdenhed med nye offentlige udgifter og ændring af de mest udgiftskrævende love, så der skabes tilstrækkelige udfoldelsesmuligheder for produktionen og den enkelte borger. En politik, der letter den enkelte borgers skattebyrde, fremmer den private opsparing og beskytter og udbreder ejendomsretten. En aktiv erhvervspolitik, der giver det private erhvervsliv mulighed for at udfolde sig i fri og lige konkurrence. Uddannelsespolitikken må give den enkelte mulighed for en uddannelse, der svarer til hans evner og interesser, og den kulturelle frihed og alsidighed må sikres. Bolig, miljø og socialpolitikken må udformes sådan, at den enkelte borger kan føle sig tryg og sikker, og uden at statsudgifter og offentlig administration vokser til det urimelige.Regering og folketing må gå i spidsen med at sikre retsbevidsthed og retssikkerhed, og vor tryghed udadtil må bygge på det tættest mulige samarbejde i NATO og EF.Produktionen er fundamentetDen indsats, der gøres på de enkelte arbejdspladser, er selve grundlaget for befolkningens levestandard og tryghed. Vi ønsker ikke økonomisk vækst for enhver pris. Men hvis samfundsudviklingen hæmmer en stor og effektiv produktion, får vi simpelthen ikke råd til bedre uddannelse og nødvendig forskning  eller til at skabe det boligmiljø og den forureningsbekæmpelse, der skal sikre trivslen.Forbruget først og fremmest det offentlige forbrug er imidlertid år for år steget langt stærkere end vor produktion. En farlig, stærkt stigende gældsætning til udlandet og en forrygende inflation er blevet følgen.Perspektivplanredegørelserne 1 og 2 har påvist, at langtidstendenserne inden for de store offentlige udgiftsområder er ødelæggende. En hurtig og gennemgribende kursændring er nødvendig for at hindre, at hele vor velstand bringes i fare, fordi der bliver færre mennesker og mindre kapital tilbage til arbejde i dansk produktion.Der må gennemføres langsigtede ændringer af strukturen i de offentlige ydelser:På en række områder må gratisprincippet afvikles i takt med, at skatten sættes ned. Sundhedspolitikken må omlægges, så tyngdepunktet forskydes over mod de praktiserende læger og ambulant klinikbehandling i lægehuse. Herved begrænses kostbart sygehusbyggeri og personaleforbrug.I socialpolitikken må man lette ældre medborgeres mulighed for at blive i eget hjem. Privat pleje af ældre familiemedlemmer bør støttes. Daginstitutionernes vækst nødvendiggør, at den private dagpleje udbygges. Det vil medføre en langt mere menneskelig og mindre kostbar og mindre personalekrævende udvikling.Staten skal ikke fastsætte institutionernes personaleforbrug og indberetning. Dobbeltadministrationen mellem stat, amter og kommuner skal undgås. Statens refusioner til kommunerne erstattes af bloktilskud.Uventede udgiftsforhøjelser inden for det offentlige må standses ved etablering af en særlig økonomisk varslingstjeneste.Det skal kunne betale sig at arbejdeDet skal kunne betale sig at gøre en ekstra indsats. Ellers kommer vi aldrig ud af vore økonomiske vanskeligheder. Det er en hån imod de flittige, at det i mange tilfælde ikke giver en økonomisk fordel at sætte sin indkomst i vejret. Offentlige besparelser må danne baggrund for en mærkbar lettelse af skattetrykket.Almindelige indkomsters trækprocenter må nedsættes væsentligt. Det store flertal af skatteydere bør have samme statsskatteprocent. Det må gøres fordelagtigt for pensionister at have sparet op til selvpensionering og at påtage sig et job.Aktiv erhvervspolitikDer er en nøje sammenhæng mellem erhvervenes investeringer og produktionens størrelse. Virksomhederne må netop i disse år  efter en periode med alt for lave investeringer kunne skaffe kapital i hurtigt stigende omfang. Ellers kan en konkurrencedygtig produktion ikke opretholdes. Beskæftigelse og levestandard bringes da i fare.Vi må forudse en varig forøgelse af priserne på energi, der ikke er til stede i tilstrækkeligt omfang, og forudse risikoen for fortsat pression. Derfor må en dansk energipolitik udformes.Lovgivningen må systematisk gennemgås og ændres for at stimulere til energibesparelse og omlægning til andre energikilder end olie. Dansk forskningsindsats må opmuntres til udvikling af alternative energikilder og energibesparende foranstaltninger. Der må gøres en større indsats for under betryggende former at udnytte energiforekomster i Grønland, og der må sikres en klarere målsætning i dansk forskning og udvikling af atomkraft. Danmark må i EF og OECD arbejde for en høj prioritering af fælles energipolitik.Erhvervenes afskrivningsregler må udbygges og smidiggøres, ikke mindst i forbindelse med forureningsbekæmpelse, energibesparelse og omlægning til oliebesparende produktion. Der må sikres bedre forhold for privat opsparing, som bindes i udbyttefonde, firmafonde m.v. Der må gennemføres skattefrihed for opsparing på "investeringskonti for alle", indtil pengene hæves til forbrug, og der bør kun ske begrænset beskatning, hvis pengene først hæves i pensionsalderen. De mindre virksomheders vilkår lettes. Det offentlige må betale for arbejde, som pålægges private virksomheder. Opkrævningen af skatter, afgifter, ATP m.v. må samordnes. De medhjælpende hustruers skattemæssige forhold må forbedres.Ejendomsret for alleDet er både i samfundets og den enkeltes interesse, at alle har mulighed for at spare op og blive ejere. Den enkelte føler sig sikker og tryg med en reserve i baghånden, og samfundet udvikler sig bedst, når besiddelsen af fast ejendom og andre værdier er udbredt blandt store dele af befolkningen. Det konservative folkeparti ønsker derfor: Skattereglerne skal give alle mulighed for at eje deres bolig - og beholde den, når pensionsalderen melder sig.Samfundet må fremme den private opsparing gennem en bevidst antiinflationspolitik og gennem lempet beskatning. Bestræbelserne for at udbrede ejendomsretten til de store virksomheder gennem medarbejderaktier og lign. bør opmuntres gennem skattelovgivningen.Beskyttelse af retsbevidsthedenLovene skal være enkle og forståelige. Lovstrømmen må begrænses, så folk kan følge med i, hvad der sker. Lovgivningen skal være rimelig. Ved overtrædelser af loven skal der skrides ind.Eksperimenter, som grupper af borgere ønsker at foretage, må respektere gældende lov.Der må gennemføres en forvaltningslov, som fastlægger borgernes rettigheder og forholdet mellem borger og administration. Der må være tilstrækkeligt politi til at sikre borgerne mod overgreb. Danmark må arbejde for internationale sanktioner mod lande, der giver ly til eller samarbejde med internationale terrorbander. Samfundet må sikre sig imod politisk indoktrinering gennem radio/TV, i skolen og i børneinstitutioner.Tryghed i tilværelsenDen enkelte borgers tryghed i hverdagen må sikres gennem lovgivningen. Det er vigtige mål at sikre mindst mulig forurening, bedre boligforhold, en mere jævn fordeling af befolkningen ud over landet og tilstrækkelige rekreative arealer. Beskatningen af ejerboligen og frigørelsen af boligmarkedet må ske sådan, at folk ikke tvinges ud af deres hjem. Lovgivningen om medindflydelse må sikre de enkelte medarbejderes og virksomheders ønske om at forme regler, der passer på stedet og i det daglige arbejde. Borgerne må have bedre muligheder for at påvirke de afgørelser, der vedkommer dem lokalt, ved at kommunerne får langt større bestemmelsesret i forhold til de centrale myndigheder.Folk skal først og fremmest selv skabe deres sociale standard, ellers bliver samfundet menneskeligt og økonomisk fattigere. Den sociale forsorg skal sigte på tilstrækkelig bistand til medborgere i alle aldersgrupper, der har virkeligt behov for hjælp.Et frit boligmarked bør gennemføres med særlige undtagelsesregler for de allerstørste byområder. Beboerne i det sociale boligbyggeri bør kunne købe deres lejlighed.Den offentlige forvaltning må gå i spidsen med at give beskæftigelse til handicappede, revaliderede og ældre. Revalideringen bør i højere grad føre til, at handicappede kan træde ud af det sociale system og ind i erhvervslivet. Arbejdsløshed bør i videst muligt omfang erstattes af uddannelse til nyt job.Undervisning og kulturUndervisningen i folkeskolen må have som mål at være kundskabsmeddelende og at udvikle den enkeltes individuelle evner og talenter. Skolen skal ikke overtage hjemmenes opgave som opdragere. Den enkeltes mulighed for at lære så meget som muligt med henblik på sin fremtidige beskæftigelse og for at kunne nyde godt af kultur og oplysning er en betingelse for selvstændig, individuel udvikling. Der skal vises respekt for, at dansk kultur hviler på et kristent grundlag.Folkeskolens afsluttende prøver bevares. Videregående uddannelser trindeles, og der indføres stopprøver og andre former for adgangsbegrænsning ved langvarige uddannelser. Erhvervsuddannelserne må udbygges, så de kan hævde sig i forhold til andre uddannelser. Uddannelsesstøtten må overvejende hvile på låneprincippet.Kulturstøtten må i langt højere grad være et lokalt anliggende. Danmarks Radios monopol må brydes, så der opnås større alsidighed i programmerne.Tryghed udadtilDet konservative folkeparti finder ikke noget modsætningsforhold mellem vort nationale særpræg og det internationale samarbejde. Danmarks muligheder for at opnå indflydelse på udviklingen i vor del af verden og vor tillid til en fremtid i fred og sikkerhed skabes kun inden for rammerne af et udbygget europæisk fællesskab. Det nordiske samarbejde er vokset frem og hviler på en folkelig fællesskabsfølelse på alle felter.Danmarks deltagelse i det europæiske samarbejde kan kun udbygges, såfremt der skabes en tilsvarende mangfoldighed af kontaktpunkter og forbindelser med befolkningerne i EF-landene. De politiske partier må medvirke til at realisere denne krævende målsætning ved et omfattende oplysningsarbejde.Det konservative folkeparti vedstår forsvarsforliget, der nu skal dømmes efter sin praktiske udformning. Det er nødvendigt, at Danmarks sikkerhed hviler på et forsvar, der er stærkt nok til at udføre den opgave, som kun kan løses gennem samarbejde med vore allierede. Forsvarsordningen må føres ud i livet efter lovens hensigt, og der bør ske ændringer, hvis truslen imod NATO-landene skulle blive forøget.Forsvaret må til stadighed moderniseres i takt med den tekniske udvikling inden for våben og varslingssystemerne.Det konservative folkeparti vedstår sin forpligtelse til at virke for at skabe større forståelse for forsvarets nødvendighed og for at værnenes personel hjemmeværnets frivillige sikres bedre mulighed for at løse deres opgaver.Folkestyret vil lide ubodelig skade, hvis der skabes så voldsomme modsætningsforhold mellem forskellige grupper, at der opstår revolutionære spændinger. Det er derfor afgørende for samfundets stabilitet og for den enkeltes frihed, at modstykket til socialismen er et ansvarligt og socialt bevidst konservativt parti.De sociale, kulturelle og politiske traditioner, der har bærekraft i vort samfund, beskyttes bedst imod yderligtgående tendenser gennem en stærk folkelig konservatisme.På dette grundlag vil Det konservative folkeparti som et selvstændigt og fritstående parti arbejde for at skabe øget forståelse og større indflydelse for konservative synspunkter.Grundlaget for konservativ politikKonservatismen bygger på overbevisningen om, at menneskene er ligeværdige og forskellige og skal have ret til at være forskellige. Denne opfattelse er fundamentet i det menneskesyn, som har præget den vestlige verdens historie, stærkt rodfæstet i den kristne kulturarv. Det enkelte menneske skal have frihed til at være sig selv og forme sin tilværelse indenfor de grænser, hensynet til andre kræver.  I holdningen til det enkelte menneske ligger en klar forpligtelse til, at alle får mulighed for at virkeliggøre deres ideer og skabe den bedst mulige tilværelse. Konservatismens ide er at bevare værdier, der allerede findes og duer og samtidig skabe ny udvikling og nye materielle og etiske værdier, så vi får et samfund, som stadig flere kan holde af og vil vedkende sig.  »At forandre for at bevare« er et klassisk konservativt princip. Samfundet må naturligvis tilpasse sig udviklingen, men således at de fundamentale værdier, opbygget gennem århundreders erfaring, bæres videre. Kun gennem trinvise forandringer, der bygger på erfaringer, samfundslivets mangfoldighed og på viden om menneskets mangeartede egenskaber, kan et frit samfund bevares og videreudvikles.  Vi vil fremme forståelsen for, at det først og fremmest er menneskets egen indsats, der skaber tryghed og gode livsvilkår. Det enkelte menneskes virkelyst og indsats skal belønnes. Vi vil derfor lette skattetrykket, støtte opsparingen og afskaffe bureaukratiet, der virker hæmmende for det enkelte menneske.  Balancen mellem stat og borger og mellem privat og offentlig virksomhed skal genoprettes. Denne balance er i de seneste år blevet forrykket, så staten har fået for stor og den enkelte borger for lille indflydelse.  Et stadigt mere produktivt og moderne erhvervsliv er forudsætningen for vort samfunds fortsatte økonomiske vækst og dermed for den enkeltes fremtidige levestandard samt de opgaver, det offentlige kan påtage sig. Samfundet må sikre, at det private initiativ og den frie konkurrence får så gode vilkår, at produktivitet og vareomsætning udvikles bedst muligt.  Den hastige teknologiske udvikling vil i den kommen årrække blive en væsentlig udfordring til den politiske ledelse. Udnyttelsen af ny teknologi vil kræve meget store investeringer og prioriteringen af og valget mellem de mange løsninger bliver af afgørende betydning.  Den hastige teknologiske udvikling vil i den kommende årrække blive en væsentlig udfordring til den politiske ledelse. Udnyttelsen af ny teknologi vil kræve meget store investeringer og prioriteringen af og valget mellem de mange løsninger bliver af afgørende betydning.  Vi vil styrke folkestyret, så Folketinget kan lede samfundsudviklingen uden at give efter for pressionsgrupper. Hvis ikke regering og Folketing bevarer den reelle beslutningsmyndighed vil mistilliden til det politiske system vokse i en sådan grad, at det repræsentative demokrati kommer i fare.  Den private ejendomsret er en afgørende konservativ identitet. Den er fundamentet for skabelse af velstand i vort samfund og det enkelte menneskes mulighed for uafhængighed og tryghed. Derfor ønsker vi ejendomsretten udbredt til stadig flere i befolkningen. Den individuelle ejendomsret er det konservative modstykke til storkapitalisme og statskapitalisme.  Vi vil værne om familien som det naturlige fundament for vort samfund og den bedste ramme for børnenes opvækst. Ligestillingen mellem kvinder og mænd vil i den kommende årrække komme til at påvirke samfundsmønstret på utallige områder.  Gennem uddannelsespolitikken må der gives den enkelte mulighed for en uddannelse, der svarer til evner og interesser. Vi vil sikre den kulturelle frihed, alsidighed og tolerance. Retssikkerheden skal styrkes. Danmarks uafhængighed og selvstændighed kan kun sikres gennem et nært samarbejde med vore allierede i EF, NATO og FN.Udenrigs, sikkerheds og forsvarspolitikDe forenede NationerMedlemskabet af FN er en vigtig del af grundlaget for Danmarks udenrigspolitik. Sammen med de øvrige EF-lande - og i videst muligt omfang i samarbejde med de øvrige nordiske lande må Danmark anvende sin indflydelse til at fastholde FN som en troværdig fredsbevarende institution. I konsekvens heraf må Danmark medvirke til, at FN-pagtens formål og grundsætninger nøje overholdes. Danmark må arbejde for, at FN's menneskerettighedserklæring får gyldighed for alle verdensorganisationens medlemsstater.Forholdet mellem øst og VestDe vestlige demokratier bør ikke lade deres sikkerhed bygge på dobbelttydige udtalelser om fred og afspænding. En vestlig militær underlegenhed over for magter, hvis mål er vort samfundssystems sammenbrud, vil hurtigt give sig udtryk i alvorlige politiske konsekvenser. Forudsætningen for gennemførelse af reel afspændingspolitik mellem Øst og Vest i Europa, er gennemførelsen af den samme afspændingspolitik i andre dele af verden.  Det konservative folkeparti lægger stærk vægt på, at resultaterne fra sikkerhedskonferencen i Helsingfors  ikke mindst erklæringen om friere passage mellem Øst og Vest virkelig respekteres, også af de socialistiske lande. Videre fremskridt i Helsingforsaftalernes ånd afhænger i stor udstrækning af en liberalisering i Østeuropa.  Danmark og de øvrige EF-lande må fremme samarbejdet med de østeuropæiske lande hver for sig. En udvikling af Øst-Vest forbindelserne i Europa på de handelsmæssige, sociale, kulturelle og andre områder bør hvile på en nøje overholdelse af princippet om gensidige fordele. Ved forhandlingerne bør de vestlige lande til stadighed have for øje, at ikke mindst Sovjetunionens langtidsmål for udviklingen i Europa klart er uforenelige med de mål, der præger de vesteuropæiske demokratier.Danmark og den tredje verdenVi vedkender os vort menneskelige ansvar over for andre, uanset race, religion eller nationalitet. Der må derfor føres en politik, som skaffer hjælp til dem, der lever på eller under sultegrænsen. Dansk udviklingshjælp bør fortrinsvis rettes til de lande, der stræber efter at overholde de fundamentale menneskerettigheder.  På samme måde som fortsat økonomisk vækst i vore lande er den bedste garanti for evne og vilje til ydelse af en omfattende udviklingshjælp over for de økonomisk svage nationer, er en fremgangslinie i disse lande ensbetydende med nye muligheder for vor økonomi i form af flere markeder for vore produkter. Den er samtidig medvirkende til at reducere de sociale spændinger i de fattige lande og bliver derved en væsentlig sikkerhedspolitisk faktor.  Lande, der har stor råstofproduktion, et eksporterende landbrug eller en velfungerende industri, bør normalt ikke modtage direkte ulandshjælp. Disse lande hjælpes bedst gennem handelsaftaler til gensidig fordel. De lande, hvis produktionsapparat er teknisk tilbagestående eller er alt for lille i forhold til befolkningens størrelse og behov, bør kun modtage direkte hjælp til selvhjælp.  Danmark bør endvidere lægge vægt på at kunne yde hurtig og effektiv nødhjælp til områder, der pludselig udsættes for nødsituationer, hvad enten disse skyldes naturkatastrofer, krige eller andre former for omvæltninger.SikkerhedspolitikMålet for dansk sikkerhedspolitik er at sikre og bevare vor frihed til at indrette det danske samfund i overensstemmelse med befolkningsflertallets ønsker og behov. Dette omfatter såvel sikring mod ude fra kommende trusler som værn mod andre former for udfordringer mod det danske folks fortsatte eksistens som en økonomisk, politisk og kulturel enhed.Sikkerhedspolitikken vil derfor omfatte bl.a. elementer af udenrigs, forsvars og økonomisk politik.NATODet fremtidige sikkerhedspolitiske samarbejde mellem de europæiske lande må udvikles inden for NATO's rammer. Der er et klart gensidigt behov for en fortsættelse af alliancen mellem Europa, USA og Canada til sikring af de vestlige demokratier. NATO's fælles atomstrategi udgør et væsentligt element i samarbejdet. De europæiske lande bør selv yde et større bidrag til sikring af denne strategi ved udbygning og fortsat modernisering af det konventionelle forsvar af det vestlige Europa's grænser. Herigennem mindskes risikoen for en altødelæggende atomkrig. Fælles strategi og industrielt samarbejde om forsvarsmateriel bør fremmes mest muligt mellem de europæiske lande.  Danmarks geografiske placering ved Østersøens udløb medfører, at vor sikkerhedspolitiske situation er nøje sammenhængende med situationen hos vore nærmeste naboer, såvel inden som uden for alliancen.  Dansk sikkerhedspolitik må derfor hvile på vort medlemskab af NATO. En svækkelse af de danske forsvarskræfter vil ikke alene betyde en unddragelse af vore moralske forpligtelser over for alliancen, men vil også medføre en øget risiko for besættelse af landet, uden at vore allierede kan yde den nødvendige bistand i tide. En sådan svækkelse kan endvidere få alvorlige konsekvenser for forsvaret af bl.a. de sydlige dele af Norge og Sverige.ForsvaretDansk forsvar har som led i det samlede NATO-forsvar til formål gennem sin tilstedeværelse at bidrage til at forebygge krig. Gennem overvågning af dansk område og afvisning af krænkelser skal forsvaret kunne hævde vor suverænitet. I tilfælde af angreb skal forsvaret umiddelbart kunne imødegå dette i et sådant omfang og på en sådan måde, at andre NATO-styrker gives mulighed for at blive indsat og yde hjælp, således at kampen kan fortsættes sammen med disse.  Vort forsvar, der fortsat skal bygge på den almindelige værnepligt, består af følgende tre hovedenheder:En stående styrke rekrutteret af frivillige hvervede soldater,en mobiliseringsstyrke rekrutteret af værnepligtige, grunduddannet og efteruddannet i fredstid, samtet hjemmeværn opbygget på grundlag af den enkelte borgers vilje til, i samarbejde med det øvrige forsvar, at forsvare sit hjem og sin egn.Forsvarets styrkemål skal opretholdes således, at det til enhver tid er i stand til at løse de opgaver, der bliver pålagt. Bl.a. ved rettidig udskiftning af materiellet i den stående styrke skal det sikres, at også mobiliseringsenhederne til stadighed er i besiddelse af kampkraftigt materiel.  Hjemmeværnet må som en afgørende faktor i dansk forsvar sikres midler i et sådant omfang, at det organisatorisk, uddannelsesmæssigt og materielt er i stand til at honorere de krav, som forsvarsviljen i befolkningen stiller til dette værn.  Mangler, der er opstået som følge af snævre økonomiske rammer, må afhjælpes gennem en forøgelse af forsvarets budget, så der gives mulighed for udbygning og fortsat modernisering af materiellet samt opnåelse af et tilstrækkeligt aktivitets- og uddannelsesniveau.  Dansk forsvar må anskues i rammerne af det totale forsvar. Civilforsvaret bør derfor have øgede midler, således at det kan arbejde for, at civilbefolkningen såvel i freds som i krigstid kan sikres og beskyttes mest effektivt.  Oplysningsvirksomheden om forsvarets situation og forhold skal fremmes for derved at opnå en løbende saglig forsvarsdebat.Færøerne og GrønlandRigsfællesskabet mellem Danmark, Færøerne og Grønland er fastlagt i hjemmestyrelove for henholdsvis Færøerne og Grønland.  Hjemmestyrelovene udvikles i takt med de to landsdeles ønsker og muligheder. Den fælles historie medfører i denne forbindelse såvel forpligtelser som ansvar fra Danmarks side.  Det konservative folkeparti vil møde ønsker om yderligere overførsel af opgaver til Færøerne og Grønland med positiv forståelse, såfremt de er udtryk for et standpunkt med klart flertal hos lokalbefolkningen.EF-politikAlle Europa's frie og demokratiske lande skal samles inden for EF, og EF skal have en fælles udenrigspolitisk holdning. Vi ønsker, at Romtraktatens forpligtelser opfyldes. Gennem vor europapolitik må vi i samarbejde med ligesindede demokratiske lande styrke og bevare Danmarks nationale, kulturelle og økonomiske frihed.  Gennem det direkte valgte Europa-Parlament er skabt mulighed for at styrke samarbejdet. Et lille land, som Danmark, vil altid være afhængig af de beslutninger, som andre lande træffer. Derfor er det meget væsentligt at være med ved forhandlingsbordet, hvor afgørelserne træffes. Vi må samarbejde om den økonomiske politik for i fællesskab at bekæmpe inflation og arbejdsløshed, så landene ikke eksporterer deres problemer til hinanden. Vi vil for at hindre konkurrenceforvridning arbejde for at alle nationale støtteordninger til erhvervslivet afvikles, og der opmuntres til effektivitet og strukturrationalisering. Vi ønsker de enkelte landes kulturer styrket og bevaret. De grundlæggende demokratiske principper og menneskerettigheder skal blive en del af EF's traktater og konventioner.  Skal vi opretholde vor levefod, er det nødvendigt, at Danmark sælger flere varer i udlandet. Det konservative folkeparti vil derfor i Europa-Parlamentet arbejde for* at der skabes en fælles konservativ europæisk politik,* at det europæiske valutasamarbejde (EMS) udbygges, hvorved der skabes en større valutastabilitet,* at EF-traktaternes regler om fjernelse af tekniske handelshindringer og overflødige handelsformaliteter føres ud i livet til gavn for forbrugerne,* at de enkelte EF-landes statsstøtte til eget erhvervsliv fjernes,* at der skabes en effektiv energipolitik, der sikrer større uafhængighed af olien,* at EF's landbrugspolitik bevares med en styrkelse af den fri konkurrence, således at den effektive landmand og den nødvendige strukturrationalisering i europæisk landbrug stimuleres,* at der skabes en fælles europæisk fiskeripolitik, der bygger på lige og fri adgang til farvandene,* at EF-traktaternes fælles handelspolitik føres ud i livet, også hvad angår kreditgivning, holdningen over for statshandelslandene og økonomiske samarbejdsaftaler.Der bør sættes en tidsbegrænsning for, hvor længe en sag kan ligge, inden den kommer i Ministerrådet, så detailspørgsmål ikke trækkes i langdrag. Kommissionen må begrænse sine forslag om harmonisering til det absolut nødvendige og ikke beskæftige sig med områder, der ikke naturligt hører ind under Fællesskabets målsætning.  Europa omfatter en rigdom af kulturer. EF bør sikre dem alle de bedste betingelser for en fortsat udvikling. Vi vil støtte bestræbelserne på at skabe bedre forståelse imellem de europæiske folk, og på at udvide mulighederne for at rejse, arbejde, studere og forske i andre lande.Vi vil også gennem vort arbejde i Europa-Parlamentet være med til at sikre en fælleseuropæisk løsning på miljø og ressourceområdet samt inden for den moderne datateknik.  Vore nordiske nabolande opnåede i 1972 en EF-frihandelsordning for deres industrivarer. Det konservative folkeparti betragter det som en væsentlig og betydelig opgave også at tale de nordiske landes sag, når vigtige beslutninger skal træffes i EF's organer.  Det europæiske samarbejde bør i stigende omfang omfatte udenrigspolitik, så Europas lande ved hjælp af Fællesskabet kan gøre deres synspunkter tilstrækkeligt gældende. EF er af afgørende betydning for Europas placering som en demokratisk del af verden, hvor man viser respekt for det enkelte menneske og vilje til at hjælpe socialt udadtil og indadtil.  EF skal udbygge den fælles optræden over for de østeuropæiske lande, der blev indledt ved sikkerheds og samarbejdskonferencen i Helsingfors. Dette sammenhold har vist sig at være en stabiliserende faktor i verdenspolitikken, og det vil styrke menneskerettighederne i Østeuropa og andre dele af verden.  Med sit eksempel er EF blevet en vigtig faktor i styrkelsen af demokratiet, menneskerettighederne og friheden i verden. Garantien for EF's demokratiske karakter bør forstærkes ved at indføre de grundlæggende menneskerettigheder og demokratiske principper som en del af selve traktaterne. Fællesskabet må også forlange, at de fundamentale menneskerettigheder indføjes som en del af Lomekonventionen mellem EF og udviklingslandene.Folkestyre og planlægningDet repræsentative folkestyre er grundpillen i det danske samfund. Kun folkets valgte repræsentanter kan træffe beslutningerne ud fra et helhedssyn. De folkevalgte organer må styrkes, så de får bedre mulighed for at hævde deres placering.  Der bør opretholdes størst mulig adskillelse mellem lovgivende og udøvende beføjelser. Den dømmende magt skal være uafhængig og derved kunne sikre det enkelte menneskes rettigheder over for offentlige myndigheder. Der skal gennemføres en forvaltningslov, som fastlægger borgernes rettigheder over for administrative myndigheder, herunder klageadgang og domstolsprøvelser.  Både Folketinget og kommunalbestyrelserne udsættes for pression fra interesseorganisationer. Det konservative folkeparti lader sig ikke diktere af nogen pressionsgruppe. Folkets valgte repræsentanter må fortsat have den afgørende beslutningsmyndighed.  Folketinget må vedtage en langsigtet, realistisk planlægning af de offentlige aktiviteter ud fra et helhedssynspunkt, således at væksten i antallet af offentlige ansættelser standses. Den sektorplanlægning, som har bestået i fremskrivninger af den hidtidige udvikling, og hvor de enkelte forvaltningsområder er blevet behandlet isoleret, skal afløses af en helhedsplanlægning, der indeholder en overordnet styring af udviklingen i stat og kommuner.  Den demokratiske debat og indflydelse vil blive styrket, hvis man i stedet for kommissioner og udvalg, hvor interesseorganisationerne er repræsenteret, i højere grad anvender uafhængige ekspertudtalelser om aktuelle problemer. Sådanne ekspertudtalelser skal offentliggøres som grundlag for en offentlig debat, hvori også interesseorganisationerne kan deltage. Herved skabes et mere levende og vælgervenligt demokrati. Folketinget bør have mulighed for at arrangere høringer, hvor eksperter inden for et bestemt område kan tilkaldes.  Administrationen i stat og kommuner får i stigende grad tillagt kompetence til at fastsætte retsregler for borgerne. Der kan gives flere eksempler på, at administrative forordninger og praksis er i modstrid med de hensigter, lovgiverne havde, da de vedtog lovene. Denne uheldige tendens må ændres. Antallet af bemyndigelseslove bør begrænses, og der bør ikke opbygges et så indviklet administrativt system, at de folkevalgte ikke kan kontrollere den forvaltningsmæssige praksis.  Lands og kommuneplanlægningslovgivningen bør ikke fastsætte eller opmuntre til vedtagelse af så faste og detaljerede retningslinjer for erhvervsvirksomheder og enkeltpersoner, at grundlæggende frihedsrettigheder angribes. Det må sikres, at de amtslige regionplaner kun indeholder overordnede retningslinjer for den kommunale planlægning. Kun derved giver man mulighed for, at kommuneplanerne kan opmuntre erhvervsmæssig udvikling. Lokalplanpligten bør kun omfatte større anlægsarbejder med vidtgående konsekvenser for det lokale samfund. Et generelt krav om lokalplaner som forudsætning for et hvilket som helst byggeprojekt eller lignende er økonomisk alt for kostbart, virker bremsende på initiativ og virkelyst og giver pressionsgrupper mulighed for at forsinke beslutningsprocessen uberettiget.Den offentlig sektorEn velfungerende offentlig sektor er er vigtig faktor i betjeningen af den enkelte borger og erhvervslivet med rimelige og nødvendige serviceydelser.  Det må forhindres, at den offentlige sektor får en for dominerende rolle. Der må sikres en sådan balance mellem offentlig og privat virksomhed, at det privatkapitalistiske system fortsat kan udfolde sig naturligt.  Der må bremses op over for tendensen til at lægge opgaver, som mere naturligt udføres af private virksomheder, over til det offentlige.  Offentlige virksomheder, der leverer varer og tjenesteydelser mod betaling beregnet på grundlag af omkostningerne, må organiseres som selvstændige virksomheder med dispositionsfrihed og selvstændigt ansvar. Det gælder for eksempel banedrift, lufthavne, postvæsen, telekommunikation, elværker, vandværker, forbrændingsanstalter, varmeværker, brandvæsen og renovationsvirksomheder.En effektiv og rationel administrationLovgivningen er ofte årsag til en uhensigtsmæssig og alt for personalekrævende administration. Der skal derfor foretages en systematisk gennemgang af hele den gældende lovgivning.  Forældede arbejdsopgaver, hvis løsning det offentlige ikke fortsat bør beskæftige sig med, må afvikles. Selve lovgivningen forenkles, så meget detaljerede forskrifter og dispensationsbestemmelser undgås. Administrationen af de lovbestemmelser, der omhandler opgaver, det offentlige skal løse, forenkles. Herved begrænses antallet af administrative behandlinger vedrørende de enkelte sager.  Det grundlæggende rationaliseringsarbejde må udføres inden for hver enkelt institutions rammer gennem et samvirke mellem den ansvarlige forvaltningsledelse og det ansatte personale i nær tilknytning til administrationsdepartementet og med fornøden bistand fra private konsulentfirmaer, især hvad de tekniske og rutinebetonede opgaver angår.Styringen af offentlige udgifterDer er behov for en bedre styring af den offentlige sektor med henblik på begrænsning af de offentlige udgifter.Som led i en styringsreform af statens udgifter må følgende gennemføres:Opgaver, der har en naturlig sammenhæng, samles inden for samme ministerium.  Administrationen af enkeltsager lægges ud i selvstændige direktorater. Opgaverne i ministerierne koncentreres om lovgivning, den overordnede planlægning og budgetlægning.  Lovforslag ledsages af konsekvensberegninger fra budgetministeriet over forventede personale og driftsudgifter samt for indflydelsen på tilgrænsede områder for såvel stat som kommuner. Materialet skal ved større reformer være ledsaget af forsøgsresultater fra de enheder, hvor opgaven skal placeres.  Ved hver folketingssamlings begyndelse udarbejdes en oversigt over de samlede økonomiske konsekvenser af de lovforslag, der skal behandles i samlingen.  Det offentliges anvendelse af EDB koordineres med henblik på at smidiggøre administrationen og for i størst mulig udstrækning at give Folketinget fyldestgørende informationer.  For at skabe det bedst mulige grundlag for offentlig styring, skabes en effektiv meldetjeneste. Det gælder eksempelvis inden for sundhedsområdet, hvor der kan registreres behov for indgriben og tilbagemelding om virkningerne af gennemførte indgreb.  Der gennemføres en fleksibel ansættelsesstruktur, så enheder kan nedlægges og personer flyttes uden vanskeligheder.  Stillingsvurderingsprincippet gennemføres. Derved ansættes medarbejdere alene på grundlag af deres forudsætninger for at løse de stillede opgaver.  Som led i en styringsreform af amternes og kommunernes udgifter må følgende punkter gennemføres:Ved opstillingen af treårige nationalbudgetter skal det tilkendegives, hvilke samfundsøkonomiske rammer, der er for de samlede kommunale udgifter.De kommunale investeringer koordineres med statens investeringer gennem fælles investeringsrammer.De kommunale investeringer fastlægges af de enkelte kommuner.  Sammensætningen af udgifterne på delområder bestemmes af kommunerne, mens et samarbejde mellem staten og kommunerne skal sikre, at kommunernes driftsudgifter over en treårig periode holdes inden for de rammer, der fastlægges i de treårige nationalbudgetter.For at muliggøre dette samarbejde må:Præstationsbudgettering gennemføres for amter og primærkommuner.Alle centralt fastsatte detailkrav og normer afskaffes, og ansvaret delegeres til kommunerne.De nuværende procentrefusioner erstattes fuldt ud af bloktilskud efter udgiftsbehovskriterier.Forudsætningen for det kommunale selvstyre må være, at kommunerne sammen med staten sikrer, at de samlede offentlige udgifter holdes inden for samfundsøkonomisk forsvarlige rammer.  Tjenestemandssystemet skal bibeholdes som princip på alle arbejdsområder, hvor det vil være naturligt af hensyn til kravet om sikkerhed for, at den offentlige service altid er til rådighed for borgerne.EnergipolitikkenFormålet med energipolitikken er at sikre en så alsidig energiforsyning som muligt.   Udviklingen i 70'erne har klart vist, hvor afhængig Danmark er af de energiproducerende lande. Danmark er med sin lave selvforsyningsgrad meget sårbar over for ændringer i energiforsyningen fra andre lande. Vi må derfor sprede vore indkøb af energi, og der skal satses på flere energikilder. Samtidig må den danske selvforsyning med energi øges betydeligt.  Ved valget af energiformer spiller hensynet til de miljømæssige konsekvenser en afgørende rolle, ligesom sikkerhedskrav må tilgodeses.Afhængigheden af olie må reduceresOlie vil ikke fortsat kunne dække en så stor andel af vort energiforbrug som nu. Der må stimuleres til en omlægning af energiforbruget, så afhængigheden af olie mindskes, f.eks. gennem udbygget anvendelse af kul til fyring i beboelsesområder. Kulforbruget må baseres på indkøb, der af hensyn til forsyningssikkerheden spredes mest muligt. Herved bedres også mulighederne for at skaffe den rigtige kvalitet til den rigtige pris.  Efterhånden som afhængigheden af olie til rumopvarmning reduceres, vil det være muligt at reservere olieforekomsterne til ædlere formål som råmateriale inden for den petrokemiske industri.  Efterforskningen efter og udnyttelsen af danske olieressourcer bør intensiveres. En rørledning fra de danske felter i Nordsøen bør vurderes ud fra såvel rentabilitets- som forsyningssikkerhedskriterier.Der er behov for kernekraftEn væsentlig forøgelse af kulforbruget i 1980'erne er den eneste mulighed for at sikre tilsvarende reduktion af afhængigheden af olie. Det er usikkert, om den nødvendige kulimport overhovedet kan skaffes til acceptable priser. Det er derfor bydende nødvendigt, at kernekraft indføres i Danmark hurtigst muligt.  Kernekraftværker udmærker sig i forhold til olie og kulkraftværker ved en væsentlig mindre forurening af omgivelserne. De vestlige industrilande har nu forsket så meget i kernekraftens industrielle anvendelse, at det er muligt at træffe de nødvendige sikkerhedsforanstaltninger, ligesom affaldsproblemerne kan løses på en fuldt forsvarlig måde.  Befolkningen skal informeres om fordele og ulemper ved forskellige energiformer på et sagligt og objektivt plan.  Uranforekomsterne på Grønland bør udforskes til brug i danske kernekraftværker, således at Danmark i videst mulig udstrækning kan blive selvforsynende med uran.Naturgassen bør udnyttes bedst muligtDansk naturgas bør udnyttes på den mest økonomiske og energibesparende måde. Gasprojektet må derfor begrænses til indføring i Sønderjylland og videresælges til udlandet, hvor gasnet allerede findes. Det bør ske til gengæld for køb af andre energiformer (kul, olie).ForskningenForskningen i nye energikilder må udbygges. Der må især lægges vægt på forskning i fusionsenergi, der færdigudviklet vil kunne dække verdens energiforbrug.  Energikilder som solenergi, vindkraft, geotermisk energi, bølgekraft, biogas, omdannelse af affaldsprodukter og overskydende landbrugsprodukter til flydende energi m.m. er endnu ikke egentlige erstatningsmuligheder for olie, kul, naturgas og uran. Projekter inden for disse områder må vurderes nøje, således at der kan ydes offentlig støtte, hvor der efter en sagkyndig vurdering må formodes at kunne fremkomme rentable og miljømæssigt tilfredsstillende løsninger.  Der må endvidere forskes i en mere effektiv anvendelse af kendte energiformer. Denne forskning må koordineres såvel nationalt som internationalt, således at sideløbende forskning undgås.  Der må især lægges vægt på den forskning, der er igang i de europæiske fællesskaber, hvor der kan ske en samordning og dermed en bedre udnyttelse af forskningsindsatsen.Energibesparelser - men ikke aktivitetsnedsættelseDer må spares på energiforbruget, således at der med et mindre energiforbrug opnås samme resultater, f.eks. ved bedre varmeisolering.  I det omfang, det offentlige f.eks. via skattefradrag stimulerer til energibesparelser, bør det sikres, at disse er rentable.Miljøpolitikøget velfærd er ikke blot et spørgsmål om materiel fremgang. Bevarelsen af naturens rekreative værdier og sikring af ordentlige bo og fritidsmiljøer er lige så vigtig. Vi skalderfor gennemføre en lands-, egns- og trafikplanlægning, så den industrielle udvikling mere end hidtil spredes ud til kraftcentre i landets forskellige dele. Det vil også lette presset på hovedstadsregionen, så den boligmæssige og rekreative standard ikke bliver ødelagt.  Denne planlægning må følges op af fortsatte forbedringer i egnsudviklingsstøtten, udflytning af statsvirksomheder og bevidst trafikal planlægning. De små byer og landsbyer må ikke gå i stå som følge af forkert planlægning. Tværtimod vil det være både menneskeligt og nationaløkonomisk værdifuldt, at der sikres naturlige udviklingsmuligheder for de mindre bysamfund.  Landskabstyper af videnskabelig og rekreativ værdi må fredes. Den frie del af vore kyster skal bevares.ForureningsbekæmpelseNy teknologi kan bidrage til at forbedre det menneskelige miljø. Udfordringen er at styre teknologien, så vi får et samfund med mindre støj, renere luft, mere menneskelige byer og sundere fødemidler samtidig med, at virksomhedernes mulighed for at producere og ekspandere tilgodeses.  Når de offentlige myndigheder anser det som nødvendigt at fastlægge nye eller at stramme eksisterende normer, må den enkelte virksomhed gives tidsmæssige muligheder for at gennemføre de nødvendige foranstaltninger, således at disse ikke på en gang belaster virksomhedens omkostningsniveau på en måde, der truer konkurrenceevnen og dermed virksomhedens eksistens.  I det omfang, miljøloven giver anledning til problemer, skyldes det dels uklare klage- og ankebestemmelser og dels en for tidskrævende procedure i forbindelse med godkendelse af projekter. Disse forhold bør rettes op, således at miljølovens hensigter tilgodeses.  En effektiv miljøforbedring forudsætter internationalt samarbejde. Det er vor interesse at drage fordele af EF på dette område. Danmark må gå ind for, at forureningsbekæmpelse får en fremtrædende plads i EF-samarbejdet, så konkurrenceforvridning undgås.  På det nationale plan må samarbejdet mellem de offentlige institutioner og virksomheder forbedres, såvel finansielt som teknisk, for at virksomhederne kan opnå rimelige konkurrencevilkår og produktionsbetingelser, samtidigt med at de gør deres for at forbedre miljøet.En miljøvenlig trafikpolitikTrafikpolitikken må indgå i en samlet plan, der sikrer, at Danmark ikke mister de rekreative områder, og at vi ikke slår miljøer i stykker, vi gerne vil bevare.  Der vil fortsat være behov for udbygning af både den individuelle og den kollektive trafik. Individuel trafik er normalt hurtigst og i tyndt befolkede områder også mest økonomisk. Kollektiv trafik er samfundsøkonomisk fordelagtigst, når mange mennesker skal transporteres ad de samme ruter.Trafikken mellem hjem og arbejdspladsDet konservative folkeparti er positiv over for en udbygning af den kollektive trafik i det omfang, denne udbygning er samfundsøkonomisk forsvarlig. Dette forudsætter en høj belægningsprocent i kollektive transportmidler. Det fordrer mange og regelmæssige afgange, rimelige priser og et højt serviceniveau. Omkring de større byer bør der anlægges et tilstrækkeligt antal parkeringspladser ved bus- og jernbanestationer.Befolkningen må ikke gennem beskatning tvinges fra individuel over i kollektiv trafik.  De amtslige trafikselskaber bør organiseres sådan, at trafikudviklingen i stort omfang udliciteres til private transportfirmaer.  Cyklende trafik er ressourcebesparende og forurener ikke. Der bør investeres i flere cykelstier, skaffes mulighed for at medbringe cyklen i visse kollektive transportmidler og etableres sikre opbevaringssteder ved banegårde og busstationer.  Der vil næppe i løbet af 80'erne udvikles en teknologisk, avanceret kollektiv transport med sportaxi, telebus eller lignende, som kan anvendes i typiske danske byer. De teknologisk-avancerede løsninger er ikke tilstrækkeligt fleksible. Når dertil kommer, at de er meget dyre, står 80'ernes byplanlæggere med den opgave at udnytte fordelene ved henholdsvis den billige bus og den hurtige bil.FjerntrafikTrafikinvesteringer er samfundsøkonomisk belastende. Derfor må der foretages en overordnet prioritering og en egentlig tidsfølgeplanlægning af de store projekter. En kombineret vej- og jernbanebro over Storebælt vil binde landet sammen, hvorfor dette projekt må gennemføres før de andre store trafikanlæg.  De tilhørende motorvejsstrækninger skal færdigudbygges senest samtidigt med, at Storebæltsbroen står færdig. Når samfundsøkonomien tillader det, bør der endvidere træffes beslutning om etablering af en fast forbindelse mellem Helsingør og Helsingborg.  Opgavefordelingen mellem stat, amter og kommuner i forbindelse med udbygningen af det overordnede vejnet skal præciseres. Vejnettet til fjerntrafikken udbygges, så det er sikkert at køre de tilladte høje hastigheder. Fjerntrafikken og lokaltrafikken bør i så vid udstrækning som muligt holdes adskilt, bl.a. af hensyn til fodgængere og cyklister.  Det kollektive trafiknet må udbygges så der er forbindelse mellem bysamfund på over 5.000 indbyggere een gang i timen. Trafiknettet opbygges gennem en kombination af amtstrafikselskabernes lokaltrafik og DSB's regional- og intercitytog suppleret med nyt lyntogsnet.LuftfartIndenrigsflyvningen bør udbygges. Ruteflyvningen mellem Kastrup og provinslufthavnene skal foregå efter >>bus-princippet« med hyppige afgange og billettering ombord.  Der skal etableres regelmæssige forbindelser i mindre fly mellem provinslufthavnene indbyrdes. Hvor SAS ikke beflyver en rute, må private firmaer have mulighed for det.  Udenrigsflyvningen er særdeles vigtig for erhvervslivet. Hyppige ruter fra Kastrup til alle internationale handelscentre har afgørende betydning for internationalt orienterede virksomheder. Da SAS's trafikrettigheder over hele verden står og falder med de øvrige luftfartsselskabers interesse i at flyve på Kastrup Lufthavn, er det vigtigt at fastholde Kastrup som et center for den internationale beflyvning af Skandinavien.  Sideløbende hermed er det rimeligt at etablere et begrænset antal ruter fra provinslufthavnene til EF og Norden.  Danmark har nogle af verdens største charterselskaber. De må have gode muligheder for at udvikle udenlandske markeder. Charterflyvningen er ideel, når det gælder at gøre ferierejser til udlandet billige.  Inden for luftfragtområdet må reglerne lettes, så tilbud og efterspørgsel bliver afgørende for udviklingen.SkibsfartSpecielt for importerende og eksporterende virksomheder er et effektivt og moderne havnevæsen af stor betydning. Der vil fortsat være behov for nyinvesteringer i havnene.  Søfartslovgivningen skal sikre de fortsatte eksistensmuligheder for vor internationale handelsflåde.Færgefarten til de små øer må fastholdes og effektiviseres.Fremtidens kommunikationsformerDen teknologiske udvikling inden for kommunikationsområdet vil i det kommende årti afgørende medvirke til at ændre samfundet. Kabel-TV, billedtelefoner, automatiske miniprintere er blot enkelte eksempler. Begrænsningen bliver de økonomiske muligheder for at indføre de nye systemer. Udfordringen bliver at vælge mellem de mange muligheder, så både det enkelte menneske og erhvervslivet får den størst mulige valgfrihed for den lavest mulige omkostning.  Med de nye systemer bliver det en vigtig offentlig opgave at sikre privatlivets fred. Offentlige myndigheder skal naturligvis benytte de nye datatransmissions- og lagringsmuligheder, men det enkelte menneske må sikres imod, at personlige oplysninger indsamles central på en sådan måde, at de kan misbruges. Også ud fra en sikkerhedspolitisk betragtning er det vigtigt, at der ikke skabes centrale databureauer.  Brug af CPR-numre bør alene være tilladt mellem borgeren og vedkommende myndighed. Det skal være enhver persons ret selv at kunne få kendskab til og kontrollere oplysninger, der er registreret om vedkommende.Økonomisk politikGenskabt orden i økonomien er forudsætningen for, at vi fortsat kan udvikle nationen. Kun ved at producere og eksportere konkurrencedygtige varer og tjenesteydelser kan vi fastholde og udbygge vor velstand og tryghed.  Den nødvendige økonomiske politik vil være kendetegnet af midler, der virker på langt sigt. Indkomstpolitik er et centralt element. Den skal genskabe virksomhedernes konkurrenceevne ved at holde omkostningsniveauet nede. For at sikre den økonomiske vækst og den fulde beskæftigelse er det nødvendigt, at de danske indkomster stiger langsommere end udlandets. Indkomststigninger forudsætter derfor en øget produktivitet. Yderligere udvikling i reallønnen skal fremkomme som et resultat af lettelser i indkomstskatten.  Besparelserne i offentlige udgifter kan først og fremmest finde sted ved begrænsning af gratisprincippet. Ansættelser i kommuner og i staten må begrænses, således at stigningstakten i de offentlige udgifter reelt holdes betydeligt under stigningstakten i den private sektors udvikling. Kun herigennem kan underskuddet på betalingsbalancen formindskes.  Skatter er en væsentlig omkostningsfaktor i de private virksomheder. Derfor må skattesystemet ændres, så det tilskynder erhvervene til at forøge investeringerne i nye anlæg og arbejdspladser. Mulighederne for investeringsfradrag skal forbedres, og firmabeskatningen, bl.a. aktieselskabsbeskatningen, nedsættes.  Et højt renteniveau gør det vanskeligt for vore virksomheder at konkurrere. Effektive begrænsninger i vort underskud over for udlandet vil give mulighed for en nødvendig generel rentesænkning. Som et led i finansieringen af udenrigshandelen må der gives bedre muligheder for at optage investeringslån til en lav rente. Den selektive kapital- og rentepolitik må således i stigende omfang anvendes som økonomisk-politisk middel.  I forbindelse med den langsigtede omlægning bort fra en gældsætnings- og inflationsøkonomi er det vigtigt at stimulere den private opsparing. Dette skal ske såvel gennem styrkelse af de formålsbestemte opsparinger som gennem pengepolitikken i almindelighed.  Vi afviser devaluering som et brugbart middel i den økonomiske politik. En kronesænkning har så mange uheldige følgevirkninger såvel over for samfundets som den enkeltes økonomi, at kun kursjusteringer, der har sammenhæng med det internationale valutasamarbejde, skal gennemføres.  Vi vil derimod skabe grundlag for ny europæisk vækst gennem en stadig udbygning af det monetære samarbejde. Hermed kan vi give vort økonomiske område plads som en afgørende faktor i den økonomiske verdensudvikling, hvor danske interesser også får indflydelse.Ejendomsret for alleDet konservative folkeparti ønsker at værne og udbygge den private ejendomsret. Vi vil arbejde for et selvejerdemokrati, hvor stadig flere kan komme til at eje mere og mere.  Den moderne videnskab og teknik øger stadig menneskets muligheder for at nyttiggøre naturens rigdomme og kræfter. Enorme værdier frembringes i stigende tempo. Spørgsmålet om ejendomsretten til denne rigdom er af fundamental betydning for den fremtidige økonomiske, politiske og kulturelle udvikling.Udviklingen indebærer en alvorlig risiko for en økonomisk magtkoncentration.  Jo flere af landets borgere, der besidder ejendom, des større mulighed er der for at sikre de demokratiske frihedsgoder, at fremme den økonomiske vækst og muliggøre en tilværelse i personlig tryghed, uafhængighed og med øget ansvar for den enkelte.Det konservative folkeparti ønsker derfor:* at beskytte den private opsparing mod inflation,* at fritage en stadig større del af opsparingen for beskatning,* at arbejde for en spredning af investeringen i erhvervslivet, således at flere kan blive aktiebesiddere,* at stimulere oprettelse og videreførelse af små erhvervsvirksomheder,* at foreslå udbyttegivende offentlige investeringer foretaget under aktieselskabsform,* at gøre det muligt for de af landets borgere, som ønsker det, at erhverve ejendomsret til egen bolig.Ejendomsret til produktionsmidlerInvestering i egen virksomhed har altid været en vigtig del af borgernes personlige opsparing. Denne aktive opsparing er af særlig værdi, fordi dispositionsretten over virksomhederne er nært forbundet med ejendomsretten. En videre udbredelse af ejendomsretten vil befordre initiativet. Men ejendomsrettens udbredelse skal ske på frivillighedens grundlag uden tvangsmæssige ordninger.  Gennem skattebegunstigelser må virksomheder og ansatte inspireres til at indgå aftaler om individuelle lønmodtagerinvesteringer i de enkelte virksomheder.  Der bør desuden tilrettelægges en lovgivning, der indebærer, at lønmodtagerne får skattefrihed for den del af indkomsten, der bindes i aktier, selskabsanparter, investeringsforeninger og obligationer. Bindingsperioden i forbindelse med køb af medarbejderaktier til favørkurs bør formindskes.  Ved udbredelsen af ejendomsretten må alle befolkningsgrupper have mulighed for at være med uden hensyn til medlemskab af bestemte organisationer. Det skal være en individuel ejendomsret for den enkelte borger, og ikke en kollektiv ejendomsret, administreret af f.eks. organisationerne.  Alle skal opmuntres til at erhverve aktier og dermed blive medejere af danske virksomheder. Samfundet skal ikke lægge hindringer i vejen for de, der vil benytte ekstra indtjeningsmuligheder til at skabe en mere uafhængig tilværelse. Tilmed giver sådanne opsparingsmuligheder en hårdt tiltrængt tilførsel af kapital til virksomhederne. Dobbeltbeskatningen for aktier skal ophæves, og det bør i almindelighed være muligt at sælge aktier og fast ejendom uden særlig beskatning.  Den private opsparing bør fremmes ved, at der gennemføres skattefritagelse for renteindtægter i et vist omfang.  Der bør åbnes mulighed for, at alle befolkningsgrupper får adgang til skattefrit at henlægge til investeringsfond. Når midlerne atter trækkes ud af investeringsfondene, skal de principielt beskattes, medmindre de geninvesteres i f.eks. erhvervsliv, bolig, egen uddannelse eller støtte til børns uddannelse.Ejendomsret til boligerSamfundet skal opmuntre til investering i ejerboligen. Det bør ske ved lempeligere beskatning af boligen, bedre boligopsparingsordninger, loft over grundskatterne og særlige pensionistordninger, der sikrer, at ældre medborgere kan beholde deres hjem uden at gældsætte sig.SkattepolitikSkatter og afgifter er nødvendige for at stat og kommuner kan løse samfundets fælles opgaver. Men velfærdsstaten må ikke udarte sig til en formynderstat. Gratisprincippet og gratismentaliteten må ændres.  Skattetrykket i Danmark er for højt. Det giver ufrihed og modvirker opsparing, virkelyst og initiativ.  De direkte indkomst- og ejendomsskatter må lettes, mod at borgeren selv vælger og betaler for offentlige ydelser. Forbruget pålægges i nødvendigt omfang afgifter, der kan ændres i takt med konjunkturudviklingen. Momsen må ledsages af kompensation til skatteydere med lav indkomst. Punktafgifter må ikke ensidigt pålægges enkelte vareområder. Indkomstskattesystemet skal lettes og forenkles - først og fremmest gennem videreførelse af proportionalskattestrækket så progressionen begrænses og helst helt bortfalder. Skatteloftet sænkes.  Lønindkomst tilstræbes gennem kildeskattesystemet - og datateknikken - afgjort endeligt ved skatteindeholdelse uden efterregulering og uden selvangivelse.  Fradrag i indkomsten må forenkles, men uden opgivelse af det individuelle fradragsbegreb, så der betales skat efter evne. Personfradraget bør være folkepensionens grundbeløb.  Skatteligningen videreudbygges med forenkling og ensartethed for øje og med det bestemte sigte at modvirke skattesvig og anden skatteunddragelse og gøre det helt klart for alle, at skatteunddragelser overvælter byrder på andre medborgere. Det folkelige islæt ved skatteligningen bevares.  Opsparing begunstiges ved skattefritagelse eller skattelettelse. Det gælder opsparing til sikring af alderdommen ved pensionsordninger.Sambeskatningen af ægtefæller ophæves.  Erhvervsbeskatningen må være således indrettet, at den mindst muligt hæmmer initiativ og investeringslyst. Beskatningsreglerne bør opmuntre til skabelse af nye arbejdspladser og en konkurrencedygtig produktion.  Generationsskifte skal lettes og smidiggøres gennem begrænsning og bortfald af kapitalvindingsskat og lettelser i arve- og gaveafgifter.Formueskatten lettes for med tiden endeligt at afskaffes.Dobbeltbeskatning af afkast af aktier m.v. bringes til ophør.  Der svares skat af al indkomst og formueafkast i Danmark, som ikke beskattes andre steder.Ejendomsskatter lettes og produktionsjord og bygninger undtages fra beskatning.BoligpolitikEnhver skal frit kunne vælge boligform. Det kræver et udbud af udlejningslejligheder, ejerlejligheder og parcelhuse i tilstrækkeligt omfang. De seneste års restriktive lovgivning på boligområdet har skabt kunstige skel mellem ejer og lejer. Kun gennem en normalisering, der tilstræber genindførelse af et frit boligmarked, kan den høje danske boligstandard fastholdes. Et frit boligmarked sikrer desuden en stabil vækst i boligbyggeriet.  Gennem en fortsat udligning af den kunstige huslejeforskel mellem gamle og nye lejligheder skal der opnås et frit boligmarked. Rentesikringsordningen afløses af en rentelånsordning, således at det sociale byggeri efterhånden bliver selvfinansierende. Egentlige sociale boligproblemer skal løses gennem boligsikringsordningen.  Ejerboligen er et glimrende eksempel på spredning af den private ejendomsret og den må ikke udnyttes som skatteobjekt. En værdistigningsafgift vil således forvride hele ejer-boligmarkedet. På samme måde må forslag om statslige ejendomsskatter afvises ligesom der bør fastsættes lave overgrænser for kommunal ejendomsbeskatning. Beskatningen af lejeværdi af egen bolig bør holdes nede. Rentefradragsretten skal bevares. Den er forudsætningen for, at hundredtusinder af danske familier kan eje deres egen bolig.  Socialt dårligt stillede har krav på en rimelig økonomisk støtte fra det offentlige, uanset hvilken boligform, de vælger. Men denne støtte må ændres, hvis de pågældendes sociale og økonomiske grundlag ændrer sig. Der må hverken føres skattepolitik eller socialpolitik gennem boligen.  Omkostningsstigningerne inden for boligbyggeriet bør bremses, f.eks. gennem et tilstrækkeligt udbud af grunde, støtte til forsøg med ny teknik og nye materialer, der også kan billiggøre traditionelt byggeri og forenkling af administrationsgangen i byggesager.  En modernisering og fornyelse af den gamle og forældede boligmasse er nødvendig, men denne opgave skal ikke forbeholdes de sociale boligselskaber. Håndværksvirksomhederne og landets økonomiske situation må være elementer, der skal tages hensyn til ved gennemførelsen af en så stor opgave. De private bygherrer og mindre ejendomme må inddrages i arbejdet med boligfornyelse og -modernisering. Ved at overdrage en del af det offentlige udlejningsbyggeri til lejerne, vil man både opnå en økonomisk og effektiv boligforbedring og fremme lejernes muligheder for selv at eje deres bolig.  Lovgivningen må tilgodese de problemer, som unge under uddannelse og pensionister har på boligmarkedet. Nye støtteformer til kollegiebyggeriet må indføres, og der skal fastholdes en overgrænse for pensionisters boligudgift  set i relation til deres indkomst.ErhvervspolitikEt produktivt erhvervsliv er forudsætningen for økonomisk vækst. Handel, håndværk, industri, landbrug og fiskeri må have sådanne kår, at det private initiativ og den frie konkurrence kan sikre forbrugerne de bedste varer til konkurrencedygtige priser. Statsindgreb må aldrig true det princip, at det frie forbrugsvalg og virksomhedernes handlefrihed skal danne baggrund for et tilstrækkeligt vareudbud til rimelige priser.  Danmark skal bringes ind i en sund, harmonisk udvikling gennem en effektiv økonomisk politik, fremskaffelse af risikovillig kapital gennem frivillig medejendomsret og gode opsparingsordninger. Herved genskabes erhvervslivets tillid til fremtiden, og det får mulighed for at gennemføre en langsigtet planlægning.  Et dynamisk erhvervsliv trives bedst i et åbent verdensmarked med fri markedsøkonomi. Vi vil derfor forsøge at påvirke den internationale udvikling, specielt inden for EF og at modvirke de protektionistiske tendenser, der begrænser den økonomiske vækst.  Hovedmålet er at skabe et samfund, hvor erhvervslivet får mulighed for at yde sit bidrag til genskabelse af den fulde beskæftigelse og nedbringelse af underskuddet på betalingsbalancen.Et frit erhvervslivStaten skal ikke styre erhvervslivet gennem tilskudsordninger. Kun i undtagelsestilfælde kan tilskud accepteres. Det kan være som værn mod ulige konkurrencevilkår fra udlandet, midler til eksportfremme og teknologiske institutter samt midler til bekæmpelse af ungdomsarbejdsløsheden.  Øget forskning og produktudvikling er nøglefaktorer, hvis Danmark skal kunne hævde sig i den internationale konkurrence. Kontakten mellem offentlig og privat forskning må udbygges. Det offentlige må i videst mulig udstrækning inddrage virksomhederne i tilrettelæggelsen og gennemførelsen af offentlige projekter med udviklingsindhold.  Private virksomheder skal have bedre muligheder for direkte at drage nytte af den forskning, der sker ved offentlige institutioner og læreanstalter. Det offentliges forskningsopgaver må i højere grad udbydes i licitation, så de løses så hurtigt og billigt som muligt.  Offentlige selskaber bør ikke oprettes på områder, hvor opgaverne kan klares privat. Sundhedssektorens private servicevirksomheder (apoteker, læger og tandlæger) skal bevares. Offentlig rådgivende arkitekt- og ingeniørvirksomhed, entreprenørkørsel og håndværksvirksomhed m.v. bør gennem licitation, koncessionering m.v. overføres til privat virksomhed.Omkostningsniveauet skal reduceresEn effektiv indkomstpolitik er af afgørende betydning for virksomhedernes omkostningsniveau. Den vil have direkte effekt på pris- og omkostningsniveauet og bidrage væsentligt til at bringe renteniveauet ned.  Virksomhederne skal kunne fradrage samtlige driftsudgifter før beskatning. Fradragsretten for ejendomsskatter, kontingenter, repræsentation og andre udgifter, der er nødvendige for virksomhedernes drift, skal bevares.  Afskrivning bør foretages efter genanskaffelsesprincippet. Afskrivning på varelager bør forhøjes, og forskudsafskrivninger på bindende kontrakt bør genindføres.IndustrienSkærpelsen af den internationale konkurrencesituation vil stille dansk industri over for nye udfordringer. Gennem 1970'erne er der sket en øget internationalisering af erhvervslivet. Samtidig er der sket en omlægning af industristrukturen, således at flere virksomheder arbejder med en høj forædlingsgrad af råvarer og halvfabrikata. Kernen i denne omlægning er, at vi i stadig mindre grad satser på forarbejdning af importerede råvarer. Samfundets bedste bidrag til industrien er derfor et godt uddannelsessystem, der sikrer, at tilstrækkelig kvalificeret arbejdskraft altid er til rådighed.Handel og håndværk - mindre virksomhederStrukturændringer inden for erhvervslivet og udvidelsen af en række samfundsaktiviteter har ramt de mindre virksomheder hårdt. Staten skal ikke gribe ind i konkurrencen, men give de mindre virksomheder bedre vilkår.  Betalingen af MOMS, ATP, kildeskat m.v. bør samordnes, og byerhvervene indrømmes længere kredittid for indbetalinger.  Staten bør påtage sig et ansvar for forsikring af højst-beskattede varer (f.eks. tobak og spiritus) ved at deltage i betalingen af forsikringspræmierne, eller ved at refundere stjålne varers afgiftsværdi.  Der skabes erstatningsmulighed for indehavere af forretninger, der mister deres næringsgrundlag på grund af offentlig planlægning.  Byerhvervene skal have tilbud om konsulentordninger, bl.a. med henblik på bistand til de mindre virksomheder i det eksportopsøgende arbejde.LandbrugetLandbrugspolitikken må tilrettelægges, så dansk landbrug sikres lige konkurrencevilkår med de andre EF-lande. Landbruget skal fortsat bygge på selvejerprincippet. Særbeskatningen af landbruget afskaffes. Det gælder f.eks. jordskatter, kapitalvindingsskat og formueskat. Det er vigtigt for landbruget, at renteniveauet sikrer normale konkurrencevilkår i EF. Forskning inden for landbrugsområdet bør fremmes og støttes.  I det europæiske fællesskab må der ske en virkeliggørelse af princippet om, at produktionen af landbrugsvarer skal foregå, hvor den sker bedst og billigst. Derfor må de enkelte landes nationale støtteordninger afskaffes og den frie konkurrence fremmes for derved at fremme det effektive landbrug.FiskerietDansk fiskeripolitik er uløseligt forbundet med EF's fiskeripolitik. Det er en fordel for Danmark. Gennem EF kan der opnås reguleringer og kvoteringer, baseret på historiske rettigheder og fri og lige adgang for EF-fiskere til EF-have, så den på lang sigt bedste udnyttelse af fiskebestanden sikres. Gennem EF er vi i stand til at opbygge en fiskeriinspektion, der kan overvåge, at de fælles regler bliver administreret ensartet og forhindre, at ikke-EF-lande tømmer EF-havene for fisk.  Indtil der er etableret en fælles EF-fiskeripolitik, er fiskeriet et af de undtagelsesområder, hvor der må ydes tilskud til strukturtilpasninger og nyskabelser, der kan sikre, at en i øvrigt sund industri overlever.ArbejdsmarkedetDet er Folketingets opgave at lægge rammerne for samfundsudviklingen. Interessegrupper må fremlægge deres ønsker og afgørelser, så de er i overensstemmelse hermed. Det gælder også arbejdsmarkedets parter, når disse gennem forhandlingssystemet aftaler lønninger, samarbejde, arbejdsmiljø m.v.  Den konservative arbejdsmarkedspolitik vil sikre organisationsfriheden samt opfylde virksomhedernes behov for større bevægelighed og arbejdstagernes ønsker om tryghed i ansættelsen.Arbejdsløshed, dagpenge og arbejdsformidlingArbejdsløshed er en alvorlig belastning for alle, der uønsket rammes af den. Den økonomiske politik og erhvervspolitik har derfor som et hovedmål at afskaffe arbejdsløsheden.  I en situation, hvor samfundet ikke er i stand til at skabe fuld beskæftigelse, må bekæmpelsen af ungdomsarbejdsløsheden gives høj prioritet. Den vedtagne garantibetaling kan i visse tilfælde forøge specielt ungdomsarbejdsløsheden. Problemet bør tages op af arbejdsmarkedets parter i forbindelse med overenskomstforhandlinger.  Arbejdsløshedsforsikringen skal være en del af det sociale sikringssystem. Den skal styres af det offentlige og automatisk omfatte alle i den erhvervsaktive alder, både lønmodtagere og selvstændige. Men dagpengene må ikke stige hurtigere end lønningerne. Det er vigtigt, at den arbejdsløse tilskyndes til selv at skaffe sig arbejde.  Arbejdsformidlingen skal til stadighed effektiviseres. Det kan bl.a. ske ved anvendelse af moderne tekniske hjælpemidler, så man kan forbedre overblikket over, hvem der er til rådighed for arbejdsmarkedet. I forbindelse med arbejdsanvisningen skal tilbud om omskoling og efteruddannelse spille en langt større rolle, hvor det ud fra en saglig begrundelse vil kunne lette adgangen for fremtidig beskæftigelse.  Støtten til arbejdsløse under omskoling skal have en sådan karakter, at den arbejdsløse kan opretholde sin hidtidige tilværelse.  Bevægeligheden på arbejdsmarkedet må sikres ved at arbejdsformidlingen virker på tværs af geografiske grænser og på tværs af alt for stive faggrænser.Overarbejde og deltidEn af 80'ernes store udfordringer bliver at sikre kønnenes reelle ligestilling på arbejdsmarkedet. I denne forbindelse må bevægeligheden udvides ved at udbygge muligheden for at arbejde over eller være ansat på deltid.  Stat og kommuner må gå forrest med at skabe større mulighed for deltid. Deltidsordninger bør være så fleksible, som arbejdets art muliggør det. Arbejdsmarkedets parter opfordres til at indgå tilsvarende aftaler om frivillig adgang til deltid uden økonomisk kompensation.  Forældre med børn under 10 år bør sikres mulighed for at gå på deltid, uden at dette giver arbejdsgiveren ret til at opsige den pågældende.Efterløn og pensionÆldre medborgere, der på grund af alder eller helbredsmæssige årsager ønsker at nedtrappe deres tilknytning til arbejdsmarkedet, skal fortsat have mulighed herfor. Men det skal være i form af et frivilligt tilbud, ikke tvang. Efterløn må ikke være afhængig af medlemskab af A-kasse og pension skal ikke modregnes i ydelserne.Samarbejde og sikkerhedGennem samarbejdsudvalg og bestyrelsesrepræsentation udbygges de ansattes indflydelse på personaleforhold og arbejdsmiljø.  Udviklingen i retning af større medindflydelse har i mange tilfælde sat mellemlederne i en vanskelig situation. Dette problems løsning afhænger først og fremmest af forholdene på den enkelte virksomhed, men det offentlige kan bidrage gennem en forbedring af de uddannelser, der forbereder mellemlederne til deres opgave som ledere og samarbejdsformidlere.  Gennem fuld taktregulering må der udvikles et system, hvor der kan indføres indkomstpolitik uden at ændre forholdet i lønnen mellem forskellige grupper og således, at yderligere lønudjævning forhindres.  Sikkerheden og sundheden på arbejdspladserne må fortsat forbedres. Det offentliges rolle i denne sammenhæng skal være som formidler af forskning, uddannelse og oplysning, hvor de direkte berørte parter stimuleres til selv at tage initiativer i retning af øget sikkerhed og sundhed. Et sikkert og sundt arbejdsmiljø kan kun tilvejebringes og videreudvikles, hvis alle parter på virksomhederne selv sætter sig dette mål og gør en indsats for at nå det.  Bedriftssundhedstjenesten bør etableres i privat regi, hvor den naturligt kan varetages af områdets alment praktiserende læger. Det forudsætter, at disse for deres egns vedkommende gør sig bekendt med de eksisterende arbejdspladser og holder deres viden på området ajour.  Bedriftssundhedstjenestens personale bør kunne ansættes af en gruppe af virksomheder, f.eks. en brancheorganisation. Kun i specielle tilfælde (meget store arbejdspladser, specielle erhverv) kommer direkte ansættelse i den enkelte virksomhed på tale.SocialpolitikDansk socialpolitik har gennem 70'erne været stærkt præget af omlægninger som følge af socialreformens gennemførelse.  Betydelige stigninger i de sociale ydelsers omfang, den stærke vækst i personalet på sociale institutioner og konstateringen af skarpe grænser for velstandssamfundets ekspansionsmuligheder har yderligere bidraget til en stærkt voksende debat om den sociale standard som helhed.  Socialpolitikken er et instrument til at hjælpe mennesker i vanskeligheder - ikke et redskab til at føre fordelingspolitik. Menneskeligheden i vort sociale system er ikke alene afhængig af størrelsen af budgetter og antallet af eksperter.  En effektiv planlægning er forudsætningen for, at den nødvendige behandling kan tilvejebringes og misbrug undgås.  Behandlingen af det enkelte menneske bør have det klare sigte at bringe vedkommende tilbage til normale leve- og arbejdsvilkår så hurtigt som muligt.  For mennesker med varige handicap skal der skabes muligheder for størst mulig tilpasning til samfundet. De skal på effektiv måde støttes heri gennem tilbud, der stimulerer og udvikler i retning af størst mulig selvstændighed. Mange handicapgrupper er i for stor udstrækning gennem institutioner blevet afsondret fra omverdenen. Familiepleje i bredeste forstand må understøttes stærkere.  Institutionsprincippet må begrænses til at omfatte mennesker, som ikke har mulighed for at klare sig på anden måde.  Gennem revalidering bør der i snævert samarbejde med arbejdsformidling skabes forudsætninger for beskæftigelse.  Sociale ydelser, som f.eks. dagpenge, må sættes i et forhold til hidtidige indkomst, så tilskyndelse til at påtage sig arbejde bevares.  Der skal skabes endnu bedre grundlag for, at ældre mennesker kan blive i deres eget hjem så længe som muligt.  De ældres boligbehov i øvrigt skal dækkes gennem opførelse af beskyttede boliger og kollektive boliger i tilknytning til plejehjem, så overgangen fra det mere privatbetonede boligmiljø til den egentlige plejegivende bolig - plejehjemmet - føles lettere.Den ældre generation skal have mulighed for beskæftigelse længst muligt.  Folkepension skal være ens for alle, så der skabes incitament til ekstraindkomst gennem arbejde og ikke mindst til opsparing som supplement til pension.Det enkelte menneske og sundhedenDet enkelte menneske handler under personligt ansvar og bør i normale situationer have mulighed for at tilrettelægge sin egen tilværelse og bestemme over egen person.  Konservativ sundhedspolitik er et klart ja til borgernes frie lægevalg, til lægens frie nedsættelsesret og visitationsret samt til lægens frie ordinationsret, og er derfor et klart nej til offentligt formynderi og socialisering af praktiserende læger, praktiserende speciallæger, tandlæger, apoteker og medicinalindustri.Det forebyggende arbejdeDet konservative folkeparti ønsker at intensivere det forebyggende arbejde. Men der må foretages en prioritering. Man skal ikke blot forebygge for forebyggelsens skyld. Der skal foretages en afvejning af, om resultatet, man opnår, står i rimeligt forhold til ressourceanvendelsen.Den behandlende del af sundhedssektorenBorgeren skal tilbydes den bedste behandling, der - samtidigt med at den er fagligt forsvarlig - ydes på det økonomisk mindst belastende niveau og så nær patientens bopæl som muligt. Når borgeren på grund af sygdom bliver patient, sker behandlingen først, billigst og hurtigst i den primære sektor af sundhedsvæsenet (praktiserende læger og tandlæger).  Patienterne skal selv have mulighed for at vælge deres egen praktiserende læge. Valgfriheden mellem sygesikringsgruppe I og II skal fastholdes. Det skal gøres så indbydende at være gruppe II-sikret, at udviklingen går bort fra gratisprincippet.  For at aflaste den omkostningskrævende hospitalssektor bør der gives et bedre afskrivningsgrundlag til etablering af lægehuse med tilstrækkeligt teknisk udstyr og hjælpepersonale til at gennemføre ambulant behandling og i et vist omfang skadestuebehandling.  Det konservative folkeparti ønsker en effektiv tandpleje, der gennem oplysning, forebyggelse og behandling gør det muligt for enhver borger at bevare et sundt, funktionsdygtigt tandsystem. Dette mål nås bedst, hvis forbrugeren frit kan vælge mellem tandlæger, der konkurrerer i et frit erhverv med fri nedsættelsesret.Den offentlige sektor skal omfatte et sygehusvæsen, hvortil der henvises, når behandlingsmulighederne i den private sektor er opbrugt. Sygehusvæsenet skal drives decentraliseret, men med koordination. Ved planlægning og mere rationel anvendelse af personale og faciliteter på sygehusene kan ventetider og ventelister nedbringes til et minimum. Ved bedre prioritering af opgaverne kan de midler, der anvendes inden for sundhedsområdet, udnyttes mere effektivt, uden at serviceniveauet forringes. Som det mest ideelle bør der arbejdes med et »områdesygehus“, lokalt beliggende, så de praktiserende læger og sygehuset udgør en samarbejdet enhed med nære forbindelser - til gavn for patienterne og behandlingen. Anvendelsen af de eksisterende små, ofte velfungerende sygehuse skal overlades til lokalpolitisk afgørelse. Hvor patientgrundlaget eller behov er til stede, bør disse små sygehuse udbygges til 4-delte områdesygehuse. I ethvert amt uden landsdelshospital skal der ud over områdesygehuset være et eller flere hovedsygehuse med de nødvendige specialafdelinger til varetagelse af de mere udspecialiserede opgaver, som ikke kan behandles på det lokale områdesygehus. Til de få, stærkt udspecialiserede landsdelshospitaler visiteres der efter specielle regler. Dog må landsdelshospitalerne påtage sig den almene medicinske og kirurgiske behandling af lokalområdets patienter. Planlægning og koordinering er nødvendig En stadig stigende del af de offentlige budgetter anvendes inden for sundhedssektoren. Der er behov for en bedre registrering, planlægning og koordinering for at sikre den største effekt af de midler, der anvendes til forebyggelse og behandling inden for de forskellige dele af sundhedssektoren og tilknyttede sektorer. Der er behov for lægemidler -såvel i det forebyggende som i det helbredende arbejde Det konservative folkeparti betragter lægemiddelpolitikken som en del af såvel sundhedspolitikken som erhvervspolitikken. Derfor må målene være:  At forbrugerne hurtigt og sikkert kan få stillet ethvert godkendt lægemiddel til rådighed til en rimelig pris.  At læger og tandlæger under personligt ansvar har fri ordinationsret.  At fremstilleren er ansvarlig for, at lægemiddelinformationen er sagligt korrekt og oplysende, således at lægemidlerne anvendes korrekt. At grundlaget for de private apoteker ikke må fjernes ved etablering af sygehusapoteker i amtsregi.  At lægemiddelbranchen i videst muligt omfang forbliver på private hænder. Grundet branchens specielle forhold accepterer vi, at offentlige kontrolorganer er nødvendige.  At fremstilleren er ansvarlig for produktkvalitet.  At medicinindustrien bevarer vilkår, der gør det muligt fortsat at udvikle nye væsentlige lægemidler. Distribution Det nuværende apotekersystem sikrer, at forbrugerne hurtigt og sikkert kan få stillet de nødvendige lægemidler til rådighed. Apotekernes privatøkonomiske interesse i en effektiv drift har i høj grad medvirket hertil, hvorfor det private apotekervæsen bør bevares. Systemet bør balancere i sig selv og gennem økonomisk risiko motiveres til omkostningsbevidsthed, uden at serviceniveauet reduceres. Fremskridt gennem forskning Såvel basisforskning som målforskning er en absolut nødvendighed for en fortsat forbedring af befolkningens sundhedstilstand. Al sundhedsforskning, også hvor den bevæger sig ind i medicinske grænseområder, skal være baseret på den naturvidenskabelige metode -dette gælder også det socialmedicinske område. Genetisk forskning kan resultere i store fremskridt, men der skal stilles strenge krav til sikkerhed og offentligt indseende med projekterne. Uddannelse Al uddannelse er en investering både for den enkelte og samfundet. Derfor må det offentlige stille uddannelsesapparatet gratis til rådighed, men der bør ikke udbetales løn til de uddannelsessøgende. Alle mennesker har krav på at få deres arbejdsindsats vurderet. Derfor skal prøver og karakterer bevares overalt i uddannelsessystemet. Den enkelte elev skal tilbydes den bedst mulige undervisning. Derfor bør princippet om at holde eleverne samlet i hele skoleforløbet opgives. Der bør ske en gennemgribende reform af de 16-19-åriges uddannelse, så der kommer reelle alternativer til det nuværende gymnasium. Al adgang til uddannelse efter undervisningspligtens ophør skal være betinget af beståede prøver, der viser egnethed til videre uddannelse, eller senere optagelsesprøve. I et dynamisk samfund, skal uddannelsessystemet være fleksibelt. Derfor bør de videregående uddannelser være opbygget på en sådan måde, at eleverne let kan skifte fra en uddannelse til en anden, samt senere kan udbygge en tidligere erhvervet uddannelse. Kursusdelingen i folkeskolen bør opretholdes. Der bør gives karakterer og afholdes prøver også i folkeskolen. En ændring af folkeskoleloven bør gennemføres, så der i fremtiden kan afholdes prøve efter 9. og 10. klasse både på grundkursusniveau og på udvidet kursusniveau. Kun derved kan man tilgodese det berettigede krav, alle elever har om, at prøver stilles på det niveau, hvorpå undervisningen er givet. Den udvidede afgangsprøve må have et sådant indhold, at den kvalificerer til en række uddannelser af kortere varighed. Ingen kan være sikker på, at en nok så god uddannelse ikke hurtig forældes. Derfor er det nødvendigt, at der i folkeskolen gives god uddannelse i de grundlæggende fag, dvs. dansk, regning og skrivning. Det er i den forbindelse væsentligt, at der lægges vægt på, at eleverne får en solid basisuddannelse, lærer at benytte ordbøger, leksika m.v., udvikler evnen til selvstændig tænke og til at omstille sig, samt til at samarbejde med andre. Herved får den enkelte mulighed for senere uddannelse på egen hånd. Folkeskolens elever skal have en grundig uddannelse i kristendomskundskab og historie, ligesom der skal undervises i ældre dansk litteratur. Det er af umådelig betydning, at vi erkender og værdsætter vor kulturelle baggrund og ikke skaber rodløse mennesker. Alle forældre skal trygt kunne sende deres børn i den danske folkeskole. Derfor skal forældre have medindflydelse på det indhold og den holdning, der skal være i deres børns skole. Fra centralt hold skal der dog fastsættes visse generelle krav og målsætninger, der fastslår skolens opgaver og muliggør skoleskift. Eleverne i 8. og 9. klasse skal under særlige omstændigheder kunne fritages for de obligatoriske boglige fag og tilbydes alternativ praktisk uddannelse underbygget af den nødvendige teori, evt. i samarbejde med ungdomsskolen og erhvervslivet. Handicappede elever skal tilbydes de bedst mulige udviklingsvilkår. Integrering bør gennemføres, hvor den er mulig. Samarbejdet med erhvervslivet bør udbygges. Det kan ske gennem erhvervsvejledning og gæstelærerordninger samt virksomhedsbesøg og ved et udvidet samarbejde mellem seminarierne og erhvervslivet. En gymnasieuddannelse skal i højere grad være forberedelsen til en længerevarende teoretisk videreuddannelse. Undervisningen skal derfor ligge på et højt fagligt niveau, der giver konkret og præcis viden, lærer eleverne at tænke abstrakt og at formulere og vurdere teorier. Der bør etableres en række alternativer til gymnasieuddannelsen ved at give mulighed for erhvervsuddannelse enten som EFG-uddannelse eller som mesterlære. Der bør etableres et teknisk gymnasium svarende til det nuværende handelsgymnasium. Begge uddannelser skal være erhvervsrettede alternativer til det nuværende teoretiske gymnasium. Derfor må noget af den almene dannelse, der findes i det nuværende gymnasium, indbygges i disse uddannelser. Det gælder f.eks. fagene historie, dansk kultur og litteratur, samt i tilknytning hertil også et vist kendskab til udenlandsk kultur og litteratur. Indenfor de egentlige gymnasiale skoleformer bør HF fortsat tilbydes. Gennem en præcisering af indhold og kompetence må denne skoleform gøres til et alternativ til gymnasiet. Den oprindelige ide med HF som en skoleform, der er beregnet på genindslusning i uddannelsessystemet af voksne, der ønsker videreuddannelse, skal fastholdes. De private skolers eksistens skal fortsat sikres gennem tilskudsordninger, der ligestiller dem med offentlige skoler. Al uddannelse, der ligger ud over den undervisningspligtige alder, bør trindeles på en sådan måde, at den uddannelsessøgende før mulighed for at skifte fra en uddannelse til en anden uden at spilde for megen tid. Optagelse på højere læreanstalt, universitet eller lignende, skal være betinget af forudgående relevant eksamen eller bestået optagelsesprøve. For at undgå urimeligt spild af både økonomiske og menneskelige ressourcer, skal der være stopprøver. Herved får den enkelte studerende mulighed for at sikre sig, at vedkommende stadig er studieegnet. Den enkelte studerende opnår også selv fordele ved en uddannelse af længere varighed. Derfor er det i al almindelighed rimeligt, at al uddannelse ud over myndighedsalderen finansieres ved lån, der er rentefri i studietiden. Forudsætningen er, at den normale studietid ikke overskrides væsentligt. Som princip må der i begyndelsen af et studium gives støtte i form af tilskud. Derved vil ingen gældsætte sig, før der er rimelig sikkerhed for, at uddannelsen gennemføres. Det vil også sikre den studerende rygdækning, indtil stopprøven er bestået. Samarbejdet med erhvervslivet om udformningen af nye korterevarende videreuddannelser bør styrkes. Det er oplysningsforbundene, der i videst muligt omfang skal tilbyde almen undervisning til voksne. Undervisningen for voksne skal tilrettelægges, så man tager hensyn til deres større modenhed og til deres - som regel noget større motivation. Den egentlige prøveforberedende undervisning skal tage samme hensyn, og herudover bør den være modulopbygget, som vi kender det fra HF. Styrelsesloven Styrelsesloven for universiteter og højere læreanstalter bør ændres efter følgende retningslinjer: 1. Så det sikres, at faglige kompetence får afgørende indflydelse på studieændringer, ansættelser m.v. 2. Mødetiden reduceres og styrelsesarbejdet effektiviseres i de mange store styrelsesfor-samlinger. 3. Forholdstalsvalgmetoden gennemføres fuldt ud for derigennem at hindre delvis undertrykkelse af store mindretal blandt de studerende. Forskning Danmark er fattigt på råstoffer. Derfor må vi basere vor eksport på stærkt forarbejdede varer af høj kvalitet. Med dette mål for øje er det nødvendigt med en stadig forskning og produktudvikling. Vi vil arbejde for et bedre samspil mellem erhvervslivet og de højere læreanstalter på dette område. Staten må spille en mere aktiv rolle, bl.a. som inspirator ved køb af prototyper og afgivelse af forskningskontrakter på en række af de områder, der forvaltes af offentlige institutioner. Alle lærere har pligt til at holde deres uddannelse ved lige, herunder til at følge med i den seneste forskning indenfor faget. Vi mener derimod ikke, at alle lærere ved de højere læreanstalter skal have samme forskningsforpligtelse. En egentlig forskning forpligtelse skal kun pålægges lærere, der har kvalificeret sig dertil ved f.eks. en licentiatgrad. Forpligtelsens med tilhørende bevilling skal følge forskeren og ikke læreanstalten. Universiteter og andre højere læreanstalter må primært beskæftige sig med grundforskning, mens erhvervslivet især dyrker målforskning. Men der kan skabes et bedre samarbejde mellem de to former for forskning. Et samarbejde, der også tager hensyn til erhvervslivets berettigede ønske om at udnytte patentlovgivningens muligheder. Det offentlige må i videst mulig udstrækning inddrage virksomhederne i tilrettelæggelsen og gennemførelsen af offentlige projekter med udviklingsformål. Private virksomheder skal have bedre mulighed for direkte at drage nytte af den forskning, der sker ved offentlige institutioner og læreanstalter. Det offentliges forskningsopgaver må i højere grad udbydes i licitation, så de løses så hurtigt og billigt som muligt. For at støtte erhvervslivets forskning bør der overvejes en ordning, hvorefter staten kan bistå erhvervsvirksomheder, der har behov herfor under udvikling af nye produkter eller nye produktionsmetoder. Kulturpolitik Kultur berører det enkelte menneske. Lovgivningen kan og skal kun være en hjælp og støtte til de kulturformer, som den enkelte i et frit valg vælger at beskæftige sig med. Kulturlivet kan få nye muligheder i en økonomisk nedgangsperiode, fordi det for den enkelte bliver endnu mere nødvendigt at skabe et indhold i tilværelsen, der bygger på personlig oplevelse, tilegnelse og udfoldelse. Kulturpolitikkens opgave er at føre borgerne ind i det rige kristne og nationale grundlag, vort land bygger sin eksistens på. Det er også opgaven at gøre det forståeligt, hvor nødvendigt det er at bevare og forsvare dette grundlag, men samtidig turde møde nye udfordringer. Vi har ikke blot et fælles dansk kulturgrundlag, men også et fælles nordisk og et fælles europæisk. Det er ikke blot den længere fritid og den lavere pensionsalder, der nu som før placerer kulturen centralt i det politiske billede. Den teknologiske udvikling, som indebærer mange goder, kan samtidig skabe afstand mellem mennesker og deres arbejde og mellem mennesker indbyrdes. På det fælles kulturgrundlag kan mennesker mødes. Lige så betydningsfuldt det er at værne om det enkelte menneskes ret til at forme sin egen tilværelse, er det, at samfundet medvirker til at øge mulighederne for at gøre denne tilværelse rigere gennem tilbud om selvudfoldelse og medleven i kulturlivet. Kulturaktiviteternes tyngdepunkt skal ligge i de lokale samfund så tæt ved den enkelte borger som muligt. Herved støttes alsidigheden og ensidighed undgås. Et væsentligt offentligt bidrag til kulturaktiviteter er at stille de fornødne lokaler til rådighed. Det bør ikke alene være i form af institutionsprægede, ensartede kulturcentre, men i forsamlingsbygninger, skoler osv. Bibliotekerne er og skal være det centrale i det folkelige kulturelle arbejde. Deres hovedopgave er bogudlån, og gratisprincippet bør også i denne sammenhæng revideres. Bibliotekerne kan og bør danne rammerne om en række kulturelle aktiviteter, når det sker på lokalt, privat initiativ. Det kgl. Teater skal bevares med kunstarterne skuespil, opera og ballet. Det er en hovedhjørnesten i dansk kultur, men dets forestillinger skal udbredes til hele landet gennem udbygning af turnevirksomheden og flere udsendelser i TV. Publikum foreninger skal støttes på en sådan måde, at der ikke er fare for monopolisering. Det vil nemlig skabe ensidighed. Der skal også være muligheder for de små foreninger og mindre teaterselskaber. Filmfonden skal ledes af et repræsentativt udvalg af personer, der ikke er økonomisk engageret i filmproduktion. For at opretholde en alsidig og kvalificeret betonet dansk filmproduktion skal der kunne gives garanti for lån forud for en filmproduktion og offentlig støtte til det færdige produkt. Danmarks Radios monopol skal brydes for at højne kvaliteten og fremme alsidigheden. Et TV-2 skal drives af et nyt selskab, der er uafhængigt af Danmarks Radio. Dets økonomiske grundlag skal være reklameindtægter. Også radioprogrammerne skal splittes op og fordeles på uafhængige selskaber i indbyrdes konkurrence. Støtten til forfattere, digtere, dramatikere, komponister, bildende kunstnere m.v. skal udformes således, at den ikke går til personerne, men til de værker, de skaber. Det offentlige skal kunne bestille værker for derigennem at give kunstnerne større udfoldelsesmuligheder. Offentlige bygningsværker bør helt naturligt udsmykkes og kunstnerne bør inddrages fra projekternes begyndelse. Danmark er en lille nation og et lille sprogområde. Kulturgrundlaget kan kun bevares, hvis der er en bred folkelig forståelse herfor. Det stiller ganske særlige krav til den kulturelle lovgivning, som både skal tage hensyn til den enkelte og fællesskabet, og som aldrig må blive ensidig og lukket, men alsidig og åben. Kirkepolitik Vort samfunds videre udvikling skal fortsat bygge på en kristen livsholdning, der kan give det enkelt menneske inspiration til åndeligt engagement og kristent ansvar. Til at sikre denne udvikling er folkekirkeordningen den mest liberale og rummelige kirkestruktur. Vi vil virke for yderligere styrkelse af menighedslivet og demokratisering af menighedsrådenes arbejde og kompetence. Det er væsentligt at sikre fyldestgørende kristendomsundervisning for vore børn og unge. Selv dåbsundervisningen ligger i folkekirken, der derfor bør kunne tilbyde undervisning af både børn og voksne. Denne undervisning skal på alle områder have samme rammer som folkeskolen og oplysningsforbundene. Herudover ønsker vi, at der gives en grundig undervisning i kristendomskundskab i skolen. Denne undervisning må gives til alle elever, da alle borgere bør kende vor kulturelle baggrund. Menighedsrådene må fastholdes som det bærende led i den lokale kirkelige administration. Der må vises stor forsigtighed ved sammenlægningen af kirkelige enheder i tyndt befolkede sogne. Tanken om sognesekretærer er god, og den bør støttes mest muligt ved, at man giver en god uddannelse, f.eks. på en højskole efter de retningslinjer, der kendes fra Det kirkepædagogiske Institut i Løgumkloster, eventuelt på basis af en diakonuddannelse. Kirkebygningerne ejes af folkekirken og er bygget til forkyndelse af den kristne tro. De skal anvendes til gudstjenester og andre kirkelige handlinger, og kan anvendes til andre anerkendte kristne trossamfunds kirkelige handlinger og til andre folkekirkelige aktiviteter - i de to sidste tilfælde dog kun med menighedsrådets tilladelse. Hvis kirken ønskes benyttet til andre aktiviteter, bør dette ske ved indstilling fra menighedsråd og præst og med biskoppens tilladelse. For at styrke demokratiet i folkekirken skal domprovsten vælges af stiftets menighedsrådsmedlemmer, og provsterne vælges af provstiets menighedsrådsmedlemmer. Retssikkerhed og retsbevidsthed Borgernes personlige frihed skal beskyttes. Frihed under ansvar og respekt over for andre mennesker og samfundet er et grundlæggende gode, som skal bevares. Retssikkerheden er afgørende for hver enkelt livsførelse og livsudfoldelse. Den enkelte borger har krav på at leve i tryghed og på at liv og legeme og ejendom beskyttes. Angreb derpå værnes af samfundet gennem lovgivning, forvaltning, ordensmagt og domstole. Retsbeskyttelsen skal være effektiv. Det kræver retsbevidstheden. Vort syn på, hvad der skal beskyttes, og hvorledes beskyttelsen skal være, ændres med udviklingen. Men det stigende antal af vold og voldtægt, røveri og hærværk kalder på reaktion fra samfundet, ikke mindst gennem udbygning af politiet til forebyggelse af forbrydelser. Hvis forbrydelsen er begået mod sagesløs, skal der hurtig og effektiv  men også fornøden og grundig  retsforfølgning til. I sådanne sager må gerningsmænd ikendes frihedsberøvelse i videre omfang. Folketinget må nøje følge udviklingen og gennem ændringer i lovgivningen med passende strafferammer og fængslingsregler sikre, at politi og domstole har det fornødne og effektive grundlag til behandling af sagerne. Det strafferetlige og politimæssige beredskab over for forbryderorganisationer, narkokriminalitet og tilsvarende samfundstruende forbrydelser må styrkes og skal behandles med al fornøden strenghed. Berigelsesforbrydelser som butikstyveri, checkbedrageri og afbetalingsunderslæb må behandles med en enklere, hurtigere og mere effektiv måde, således at de undergives privat påtale og behandles uden medvirken af domsmænd og med det sigte at anvende betingede straffe på vilkår. I andre forhold - det gælder ikke mindst ungdomskriminalitet - bør der søges andre veje end egentlig frihedsstraf med det formål at bringe lovovertræderne tilbage til samfundet. Det kriminalpræventive arbejde udbygges med deltagelse af hjem og skole og andre med berøring til børn og unge. Politiets mandskabsstyrke skal forøges og dets uddannelsesmuligheder og arbejdsvilkår forbedres. Politienhedernes geografiske dækningsområde bør gøres mindre, og ordningen med distrikts- og landpoliti bevares og udbygges. De egentlige politiopgaver med forebyggelse og efterforskning af lovovertrædelser styrkes, ligesom overvågning og patruljering på gader og veje forøges. Borgernes retsstilling overfor urigtige oplysninger i presse, radio og TV skal fastslås gennem klare regler med placering af ansvaret. Det samme gælder for mediernes omtale af forhold, der hører til privatlivet. Familiepolitik Familien er den enhed, hvorpå samfundet må bygge. Det er i familien, barnet udvikles, dets kulturelle påvirkning finder sted og dets demokratiske holdning grundlægges. Målet for konservativ familiepolitik er at skabe gode rammer, som den enkelte familie selv kan fylde ud, og inden for hvilke den har mulighed for selv at være ansvarlig for sin situation og selv løse de opgaver, der naturligt hører en familie til. Børnene Det bør tilstræbes, at der etableres tilstrækkelige pasningsmuligheder (daginstitutioner og dagplejeordninger), så familierne kan få løst deres pasningsproblem. Børn har behov for tryghed og kærlighed i de første leveår, og deres senere liv er stærkt afhængig af, om de får en passende stabil opvækst i deres første år. Familien er ansvarlig for barnets trygge opvækst. Mange unge vil kunne komme i beskæftigelse ved, at privat hushjælp ligestilles med andre former for arbejde. Omkostningerne må derfor gøres fradragsberettigede. En sådan ordning vil være til gavn for såvel børnene som for samfundsøkonomien. De familiepolitiske ydelser og forældrebetalingssystemet må ikke favorisere institutions-pasning af førskolebarnet på bekostning af hjemmepasning. Det ville være Ønskeligt, hvis alle forældre kunne få lov til at tilbringe det første stykke tid hjemme hos deres nyfødte barn, men vilkårene for barselsorlov kan kun udbygges i takt med de økonomiske muligheder. Vi støtter tanken om en øget adgang til deltidsbeskæftigelse for begge parter. Vi kan herigennem også give børnene en tryggere opvækst. Børn i børnehavealderen har behov for kontakt med jævnaldrende. Dette tilgodeses gennem en modulopbygget børnehave i f.eks. 3 moduler af 3 timers varighed. Gennem en god fripladsordning må det sikres, at den enlige forsørger også har mulighed for at give sine børn en økonomisk tryg opvækst. Vi ønsker, at der gennem forældrenævn skal være et omfattende samarbejde mellem hjem og daginstitutioner af hensyn til barnet. De ældre Menneskeligt ligger mange værdier i, at den enkelte familie selv påtager sig pasningen af ældre familiemedlemmer, dersom den har det arbejdsmæssige overskud dertil og en boligsituation, der gør det muligt. Vi ønsker gennem indførelse af et plejetilskud og gennem mulighed for lægehjælp og medicin på samme vilkår som på plejehjem, at give flere familier en reel mulighed for selv at pleje de gamle i stedet for plejehjemsanbringelse. Ligestilling Der bør gennemføres en reel ligestilling mellem mand og kvinde. Princippet om ligeløn skal virkelig føres ud i livet, hvorfor vi bl.a. gennem en forbedret erhvervsvejledning vil arbejde for, at kvinder ikke altid vælger de korteste uddannelser og dermed også de dårligst betalte jobs. Vi finder det også væsentligt, at både mænd og kvinder er klar over de problemer, der kan ligge i, at kun den ene part har en uddannelse, eller at kun den ene part i en årrække er erhvervsaktiv. Vi ønsker en skattelovgivning, der sidestiller ægteskabet med andre samlivsformer. Enhver form for sambeskatning bør ophæves, således at de to parter i et ægteskab beskattes hver for sig af såvel egen erhvervsindtægt som egen formue, og også hver for sig er ansvarlig for egen gæld. I tilfælde, hvor ægtefæller arbejder sammen i egen virksomhed, sikres medarbejdende ægtefælle ret til at medtage hele indkomsten af sit arbejde på selvangivelsen - dog højst halvdelen af den samlede indkomst. Fritidspolitik Idræts og fritidssektoren er en del af vort kulturelle samfundsmønster. Den ændrede samfundsstruktur betyder, at der bliver stadig større fritid til rådighed for den enkelte. De fritidsaktiviteter, der tilbydes borgerne, må i videst muligt omfang være private. Herved skabes den største glæde og trivsel, forældre og børn opmuntres til fælles aktivitet. Den enkelte familie er ansvarlig for sin egen trivsel og bør selv udfylde sin fritid. Derfor bør fritidstilbuddene i videst muligt omfang hvile på frivillighedens princip. Herigennem kan man mindske kløften mellem børn og forældre, da mange af disse aktiviteter kræver en indsats af voksne til løsning af en række praktiske problemer, hvor man i det frivillige arbejde involverer forældrene, mens man f.eks. i den offentlige klubvirksomhed betaler sig fra disse opgaver. De frivillige ledere udfører et stort gratis arbejde, men dette arbejde bør udføres for og med børnene og de unge, og ikke gøres til administrativt kontorarbejde. Administrationen af det frivillige arbejde må blive så enkel som muligt. Der ønskes fortsat støtte til instruktørarbejde og kursusuddannelse inden for det frivillige arbejde med børn og unge. Det offentlige må ikke gennem tilskud til interessegrupper og kommunale klubber påføre det frivillige arbejde urimelig konkurrence. Hvor det offentlige i forbindelse med f.eks. skole- og gymnasiebyggeri etablerer idræts-faciliteter, bør disse stilles til rådighed også for de lokale idræts- og fritidsorganisationer, og projekteringen må finde sted i samarbejde med disse. Ligeledes skal selvejende institutioner, der opfører idrætsfaciliteter med kommunegaranti, have pligt til at sørge for, at disse anlæg også kan bruges til skoleformål. De samme overvejelser og konsultationer bør finde sted, når der med kommunegaranti eller for kommunale midler bygges eller indrettes mødelokaler til det idebetonede børne- og ungdomsarbejde. Muligheden for at etablere lokaler i forbindelse med idrætshallerne med henblik på udfoldelse af andre kulturelle aktiviteter bør overvejes. Miljø- og naturfredningsloven må tilrettelægges, så den ikke på urimelig måde er til gene for initiativer inden for idræts- og fritidssektoren. Idrætten Timetallet til undervisning i idræt i skolerne bør øges. Det er også nødvendigt, at idræts- og gymnastikundervisningen i gymnasiet, ved HF- og EFG-uddannelserne tilgodeses i større omfang end nu. Tipsloven må ændres, så en større andel af de økonomiske midler går til idrætten og fritidslivet. Konkurrencemomentet er et naturligt led i næsten al idrætsudøvelse på ethvert plan. Der konkurreres ikke blot for at nå topresultater, men fordi lysten til at kappes ligger dybt i de fleste mennesker, og ofte er en naturlig og nødvendig ramme om næsten al fysisk udfoldelse. Konkurrencen er således for langt de fleste i højere grad et middel end et mål med idrætsudøvelsen. Idrætssamarbejdet på tværs af grænserne er et uvurderligt led idet mellemfolkelige samvirke. 